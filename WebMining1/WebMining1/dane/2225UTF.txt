Tadeusz Konwicki
Rzeka podziemna,
                podziemne ptaki
        
        
        
                      Tom
        
                Całość w tomach
        
        
        
        
        
        
         Polski Związek Niewidomych
         Zakład Wydawnictw i Nagrań
                Warszawa 1991






        
        
        
        
        
        
        
        
        
        
          Tłoczono pismem punktowym 
        dla niewidomych
        w Drukarni PZN,
        Warszawa, ul. Konwiktorska 9
        pap. kart. 140 g kl. III-Bą1
        Przedruk z wydawnictwa 
        "Alfa", 
        Warszawa 1989
        
        
        
        
          Pisał J. Podstawka
          Korekty dokonały:
        E. Chmielewska
        i K. Kruk
          Ja:
        
          Lecę, płynę, wiszę nad 
        oceanem. Widzę pod sobą 
        zamarznięty granatowy staw bez 
        brzegów, przewiany sypkim 
        śniegiem podobnym do talku, 
        gdzieniegdzie przeziera seledyn 
        wodorostów, gdzie indziej 
        majaczy szarość korzeni drzew, 
        co dawno umarły. Tylko patrzeć, 
        a tu zza obłych horyzontów 
        nadbiegną chłopcy z łyżwami. 
          To nie staw, to ocean 
        wzburzony, spieniony, poryty 
        ogromnymi falami. Stąd wydaje 
        się taflą lodu, a fale 
        zastygłymi kopczykami śniegu. Ale 
        gdyby zniżyć lot, usłyszałbym 
        dziki ryk morza, łoskot 
        przewalających się fal, wielkich 
        jak piętrowe domy, jęk wiatrów, 
        co zbiegły się tu ze wszystkich 
        stron świata. 
          Ten krajobraz pode mną nie 
        zmienia się. Wiszę w strasznej, 
        ogłuszającej ciszy. Gdzieś 
        daleko, prawie nad horyzontem, 
        pojawiają się stadka pękatych 






        obłoków, chwilę przypatrują się 
        mnie albo wściekłym żywiołom pode 
        mną, wreszcie kryją się z 
        powrotem za horyzontem, gdzie 
        jest ich kryjówka albo 
        przystań, w której zacumowane 
        czekają na rozkazy. Ziemia jest 
        niema, słońce jest nieme, 
        wszechświat jest niemy. 
          Kiedy zechcę, w oddali, na 
        krawędzi zakrzywionego 
        horyzontu, ukazuje się ląd. 
        Czasem szybko, kiedy indziej 
        powoli zbliża się do mnie, a 
        właściwie uniżenie podpływa, 
        rozciąga się pode mną jak 
        harmonia i widzę ośnieżone 
        wzniesienia, góry, głębokie 
        doliny ze śladami dróg, po 
        których jeszcze nikt nie 
        chodził. 
          Wtedy przechylam się na lewy 
        bok i biorę kurs w stronę 
        słońca, które natychmiast 
        przemienia ocean w rzekę, co 
        niesie na swym grzbiecie złoto 
        jesiennych liści. Wtedy robi się 
        cieplej, słońce grzeje i spod 
        słońca nadbiegają podmuchy żaru. 
        Ten świat pode mną jest moją 
        własnością. Ten świat jest moją 
        planetą. 
          Potem jest ujście wielkiej 
        rzeki i ogromna wyspa po lewej 
        stronie, a przy ujściu leży łódź 
        zakotwiczona do skał podwodnych. 
        Ale to nie łódź, to kawał lądu, 
        co teraz stał się wyspą o 
        kształcie wrzeciona, a kiedyś 
        był doliną w dalekich moich 
        stronach i później przez bogów 
        albo demony został zepchnięty na 
        morze i złe wiatry zagnały go aż 
        tu, i będzie dryfował dalej 
        przez wieki, tysiąclecia, 
        wieczność. 
          Obijam się jak ćma o czarne 
        ściany nieskończoności i stale 
        wracam do tego kawałka ziemi 
        podobnego czółnu, i czekam, 
        kiedy wybrzmię jak dźwięk, kiedy 
        zgasnę jak ostatni promień. Z 
        dalekich zakątków próżni 
        rozszerzającej się gwałtownie 
        słyszę jęki, płacz bogów 






        rodzących się i ginących, bogów 
        mniejszych, większych i 
        największych. Wszystkie istoty, 
        stwory i siły nadprzyrodzone 
        modlą się o nieistnienie. 
          A może ich przekleństw, wołań 
        i szlochów nie rozumiem. Może 
        tylko wstąpiłem na wyższe piętro 
        niewiedzy i ten sam strach co 
        dawniej, ale zwielokrotniony, 
        spotworniały, ten sam dobrze 
        znajomy strach w nowym nasileniu 
        ściga mnie, gna przez mroźne 
        pustkowia, zabija i nie może 
        zabić. 
          I ja wracam tu na moment, 
        który jest mgnieniem albo 
        wiecznością, jeszcze jedną 
        krótką wiecznością, wracam do 
        tego czyśćca albo może do 
        wodopoju, krynicy orzeźwiającej 
        dla grzesznych dusz. Więc wracam 
        tu wiedząc, że po małej 
        nieskończoności znowu stąd 
        odejdę, czy raczej ucieknę, i 
        będę tęsknić do bólu, męki, 
        grzechu.
          Czekam tyle już wieczności na 
        zrozumienie, na poznanie prawdy 
        największej, na ukojenie w 
        jasności. Jestem psem, dzikim 
        psem przestrzeni rozkurczającej 
        się w męce albo w rozkoszy. To 
        ja ujadam w uroczyskach międzyga 
        laktycznych, to ja wyję do tej 
        najwyższej gwiazdy, która 
        powinna być, ale której może nie 
        ma. 
          Przez tę wyspę, co jest 
        częścią mojej ojcowizny, idzie 
        ukośnie krzywa droga. 
        Kamienista, porosła z boku 
        starymi trawami, ze śladami kół, 
        co pracowicie mełły piach. 
        Pielgrzymuję tą drogą do swojej 
        doliny, to znaczy do tego 
        zaklęśnięcia ziemi, które mnie 
        wydało z kojącej, błogiej 
        nicości na świat, na 
        nieskończone istnienie, na 
        wieczny lęk przed sobą. 
          Droga zbiega się z torami 
        kolejowymi, które zardzewiały 
        tego lata. Widzę po prawej 
        stronie Puszkarnię, zapadłą 






        głęboko w skorupę ziemską, 
        przykrytą rozlewiskami, obrosłą 
        wielkim jak duchy dzikim kminem, 
        przesłoniętą starymi jak ta 
        dolina drzewami. Później ukazuje 
        się złocisty kamień Młyna 
        Francuskiego w dywanie dzikiej, 
        intensywnej, wściekłej zieleni. 
        Ten młyn to wielka fisharmonia. 
        Jego głos dźwięczny, metaliczny, 
        trochę brzęczący, jego głos jak 
        mormorando wnętrza ziemi, ten 
        głos nigdy nie milknie, ani w dzień, 
        ani w nocy, ani w czasie 
        spokoju, ani w okresach wojen, 
        ten głos wypełnia pustkę doliny, 
        brzmi w uszach przez wieki, w 
        uszach żywych i martwych. 
          Od młyna biegnie biała, 
        posypana mąką droga przez 
        Belmont do miasta. I tą drogą 
        zawsze idzie z miasta albo do 
        miasta człowiek z wielkim 
        krzyżem na plecach. Z krzyżem 
        nie nowym, zszarzałym, u dołu 
        nawet pokrytym mchem. Z krzyżem 
        noszonym przez wielu ludzi. 
        Przez całe generacje ludzi we 
        wszystkich czasach i na 
        wszystkich kontynentach. Ale ten 
        człowiek nie jest Chrystusem, 
        stare duchy, sędziwe zjawy 
        mówią, że to jego brat bliźniak, 
        który nigdy nie wyemigrował do 
        Ziemi Świętej i tu został na 
        zawsze. 
          Jak długo wracam. Ile wieków, 
        tysiącleci trwa mój powrót. Jaką 
        zastanę ziemię i jaka będzie 
        dolina. Które to już życie rodzi 
        się i umiera na tym odludziu 
        galaktycznym. Czy wyzbyto się 
        bólu, czy oduczono się cierpień, 
        czy zapomniano miłość. Ja wracam 
        i nie umiem wrócić. Jestem coraz 
        bliżej. Jeszcze raz jestem 
        blisko, jeszcze raz wyciągam 
        rękę, jeszcze raz wytężam wzrok, 
        którego nie mam. Coś mnie 
        strasznie ściska za serce, które 
        skruszało i rozpadło się w pył 
        przed milionami lat, przed 
        chwilą, przed mgnieniem. Strach 
        za mną i przede mną. Co to jest 
        wieczny strach. Wieczny strach 






        to wieczna niewiedza. To lęk 
        przed tajemnicą. Jeszcze jedną 
        tajemnicą we wszechświecie 
        tajemnic. 
          Wchodzę na tory, idę po 
        podkładach. Powietrze faluje nad 
        rozgrzanymi szynami przykrytymi 
        cieniutką, rudawą rdzą. Może w 
        tej chwili wyruszył pociąg z 
        miasta i ja mu ustąpię drogi, 
        zejdę na ścieżkę pełną szutru 
        splamionego smarami. Pociąg 
        przetoczy się nade mną, a ja 
        będę wypatrywał w oknach moich 
        bliskich, znajomych albo raz 
        kiedyś spotkanych przypadkowo i 
        na zawsze zapamiętanych. 
        Zadzwoniły rzęsiście druty 
        biegnące brzegiem nasypu do 
        tarczy sygnalizacyjnej. Odwracam 
        się, rzeczywiście tarcza jest 
        uchylona i zezwala na przejazd 
        pociągu. Ale przecież to inny 
        kierunek, przecież tamtędy może 
        nadbiec pociąg z tego 
        niewielkiego miasteczka, gdzie 
        się kiedyś urodziłem, gdzie 
        przyszedłem na świat w innej 
        erze, w kolejnym 
        zmartwychwstaniu małego globu 
        wiszącego na kruchej sieci 
        promieni niewielkiej gwiazdy. 
        Ale chyba nie nadbiegnie stamtąd 
        pociąg i ta tarcza zostanie tak 
        przechylona w geście 
        przyzwolenia aż do następnego 
        końca świata. 
          Przeskakuję z podkładu na 
        podkład. Staram się iść 
        rytmicznie, jak to zapamiętałem 
        z dzieciństwa swego albo tych 
        ludzi, z którymi przeżyłem 
        tysiące ich żywotów. Niebo jest 
        spopielałe od upału, dokoła w 
        rowach zarośniętych bujnym 
        zielskiem grają pasikoniki. Po 
        tym niebie, jak kropla rtęci 
        płynie gdzieś na północ 
        staroświecki samolot. I to 
        przecież pamiętam z mego albo z 
        cudzego życia. 
          Już jestem blisko. Widzę 
        stacyjkę i żwirowane perony. Po 
        bokach, w cieniu szpalerów 
        świerczków równo przyciętych 






        jak zielona droga, w tych 
        cieniach smolistych bielą się 
        brzozowe krzyże na mogiłach 
        samobójców i nieznanych 
        żołnierzy z zapomnianych wojen. 
          Wstępuję na chwilę w mrok 
        wiaty przystanku kolejowego. Na 
        ścianach z grubych desek, 
        pomalowanych na pistacjowy 
        kolor, pokolenia uczniów 
        dojeżdżających do miasta 
        wyrzezały niezmierzoną ilość 
        hieroglifów miłości, cały 
        firmament rozpaczy, nadziei i 
        wzniosłej ekstazy miłosnej. 
        Szukam mego znaku. Szukam i nie 
        znajduję. Może go wyciąłem na 
        innej stacyjce i w innej 
        egzystencji. 
          A teraz skręcam w lewo, 
        wchodzę na tę uliczkę, co 
        wygląda jak zapiaszczona przez 
        powodzie łąka. Wstępuję na 
        chodnik, a pomiędzy płytami 
        cementowymi rośnie trawa, nawet 
        widzę Łzy Matki Boskiej. Ruszam 
        tym chodnikiem pod górę, ale 
        przecież niezbyt stromą, widzę 
        przed sobą przestrzeń tej 
        uliczki, tak dobrze znajomą mnie 
        albo komuś z istot, którym 
        towarzyszyłem w jakiejś kolejnej 
        wieczności, widzę, jak ta ulica 
        skręca, jeszcze nie wspiąwszy 
        się do połowy stoku, jak skręca 
        raptem w las, co nagle zaczął 
        teraz szumieć przejmująco na 
        moje powitanie. Poszedł wiatr 
        górą przez kogoś wzbudzony, a 
        las przyjął go z westchnieniem i 
        mnie się raptem zdaje, że słyszę 
        w górze, za lasem, na szczycie 
        zbocza, słaby, zacierający się, 
        ginący co chwila głos dzwonu 
        kościelnego na Anioł Pański, na 
        Anioł jakiego Pana, którego z 
        kolei Pana kruchej, trochę 
        idiotycznej egzystencji w 
        mroźnych cieplarniach 
        zapomnianej dawno galaktyki. 
          A ja otwieram furtkę mego domu 
        i z bijącym sercem, którego już 
        dawno nie mam, wchodzę na 
        podwórze pochyłe, rozmyte przez 
        deszcze, z kupkami kurzego kału, 






        z resztkami sieczki, wchodzę na 
        podwórze moje albo nie moje i 
        widzę, że otwierają się drzwi 
        domu, i czekam zastygły raptem w 
        pół kroku, że ukaże się w 
        ciemnym wnętrzu moja matka, mój 
        ojciec, moi bliscy, że pokaże 
        się cały mój świat, w którym 
        żyłem, jeśli w ogóle kiedyś 
        żyłem. 
        
          Rozdział I
        
          Krótką chwilę walili butami w 
        drzwi. Echo leciało przez 
        wszystkie piętra odbijając się 
        od ścian pokrytych szrenią. 
        Któryś z nich krzyczał, 
        powtarzał płaczliwym głosem 
        jakiś wyuczony rozkaz albo 
        zaklęcie. Wreszcie zajęczała 
        rozdzierająco futryna, poczęły 
        pękać deski drzwi. 
          Siódmy czekał na tę chwilę od 
        wielu dni. Tak ją sobie właśnie 
        wyobrażał albo może pamiętał z 
        dzieciństwa. Kiedyś ją widział 
        lub usłyszał w opowieści brata, 
        który nie żył już od wielu lat, 
        tak długo nie żył, że w ogóle 
        może nigdy nie żył. 
          Siódmy odrzucił koce, nie 
        zapalając światła wymacał 
        stopami przygotowane buty, buty 
        jak do więzienia, jak na 
        zesłanie, mocne, o grubej 
        zelówce, z cholewami. Obok butów 
        na podłodze leżał kożuch i ta 
        torba do dalekiej podróży. Na 
        kożuchu spał kot. Nie chciał 
        zejść, jak zwykle, z ulubionego 
        miejsca, czepiał się pazurami 
        kłaków kożucha i grubego swetra 
        na piersiach Siódmego. 
          - Cicho, cicho - powtarzał 
        szeptem Siódmy jakby chcąc 
        uciszyć kota albo własny puls 
        łomoczący w skroniach i między 
        żebrami. 
          Drzwi na balkon nie chciały 
        się otworzyć, skute lodem. 
        Naparł całym ciałem i słuchał 
        chrzęstu sopli. Wreszcie 
        puściły. Wyskoczył na balkon 
        pełen zasp śnieżynch. Czarne 






        badyle sterczały z niewidocznych 
        skrzynek na kwiaty. Po drugiej 
        stronie ulicy zapalał się i gasł 
        ze świergotem zdezelowany neon, 
        w którym brakowało wielu liter i 
        nikt już nie pamiętał, co kiedyś 
        on reklamował. 
          W dole, przy pryzmie śniegu, 
        gdakała na wolnych obrotach 
        milicyjna suka. Kierowca pewnie 
        obserwował w bocznym lusterku tę 
        pustą, mroczną ulicę. Siódmy 
        oparł dłoń na oblodzonej 
        balustradzie, słuchał łoskotów 
        gdzieś w głębi domu, patrzył na 
        obłoki dymu oraz pary 
        wydobywające się z rury 
        wydechowej milicyjnego wozu i 
        nie mógł się zdecydować. 
          Przecież dawno miał już 
        obmyśloną tę drogę odwrotu, tor 
        przeszkód między wolnością i 
        niewolą. Więc z rozmyślną flegmą 
        przelazł przez barierę, stanął 
        na wąskim gzymsie balkonu 
        wiszącym nad mrocznym, 
        wypełnionym nocą trotuarem, 
        znowu chwilę się wahał. Ale wóz 
        milicyjny stękał jednostajnie, 
        gotowy do biegu, lecz 
        równocześnie senny, znękany 
        jakby tą przedranną porą, ciężką 
        od złych widziadeł i omamów. 
          Siódmy chwycił oburącz 
        zmarzniętą rynnę i zawisł na 
        niej. Wtedy we wnętrzu czarnego 
        żeliwa urwał się wielki skrzep 
        lodu i poleciał niewidoczny w 
        dół z dzikim łoskotem, i rozbił 
        się w kanale. Siódmy wstrzymał 
        oddech. Czekał, co się stanie. 
          Nic się nie stało. Czarna suka 
        z czerwonymi guzikami świateł 
        pozycyjnych podrygiwała, jakby 
        rozgrzewając się pod latarnią. 
        Szofer pewnie drzemał, śnił 
        dawne czasy niewinności. 
          Siódmy jął ostrożnie schodzić 
        po słupie rynny, wyszukując 
        butami metalowych zaczepów, 
        którymi mocuje się rynny do 
        ścian domów. Potem, kiedy już 
        było blisko ziemi, skoczył w 
        głęboki śnieg. 
          Chwilę czekał, co zrobi 






        milicjant. W domu cichło. I co 
        dziwniejsze, we wszystkich 
        oknach było ciemno. Przykra myśl 
        o Wandzie przemknęła przez 
        głowę. Siódmy westchnął. 
        Ostatnio często wzdychał, jak 
        wzdychają starzy ludzie. 
          Zaczął iść ostrożnie w tę 
        stronę ulicy, gdzie u jej wylotu 
        widać było szpiczasty masyw 
        Pałacu Kultury na tle nieba 
        zimowego, co zbiera nocą 
        wszystkie mętne blaski znękanego 
        miasta. Nikt za nim nie wołał. 
        Nikt go nie gonił. Dopiero teraz 
        Siódmy spostrzegł, że ściska aż 
        do bólu w palcach rzemień 
        myśliwskiej torby, w której 
        niósł ocalony tajemniczy skarb. 
          Potem spotkał tę dobrze 
        znajomą budkę telefoniczną, z 
        której tyle razy dzwonił do 
        różnych biur, do przygodnie 
        poznanych dziewcząt i do 
        pogotowia ratunkowego. Szklany 
        kiosk był bezwstydnie rozwarty, 
        siarczysty wiaterek przebierał 
        kartki książki telefonicznej, 
        wiszącej bezwładnie na pancernym 
        łańcuchu. Siódmy włożył monetę i 
        zdjął lodowatą słuchawkę z 
        widełek. Przyłożył do ucha zimny 
        ebonit. Ale słuchawka milczała. 
        Nawet nie słychać było żadnego 
        brumu ani odległego buczenia, 
        które jest oznaką życia maszyn. 
        Słuchawka była martwa. 
          Wychodząc z budki uderzył nogą 
        w jakiś metal, który potoczył 
        się z dzwonieniem do rynsztoka. 
        Siódmy pochylił się, odnalazł w 
        lodowatych koleinach żelazny 
        przedmiot, który okazał się 
        łomem. Ktoś go oparł o szklaną 
        ścianę i zapomniał. 
          - Wezmę go na szczęście - 
        powiedział do siebie Siódmy. - W 
        taką noc łom może przynieść 
        fart. 
          Wtedy u dołu ulicy 
        zagrzechotał motor na wysokich 
        obrotach, suka milicyjna 
        nawracała, łamiąc lud na 
        zamarzniętych kałużach. Siódmy 
        skoczył bez namysłu we wnękę 






        najbliższej bramy. Wóz milicyjny 
        wolno przejechał obok 
        uciekiniera. W odrutowanych 
        szybach zamajaczyły jakieś 
        barczyste postacie. Furgonetka 
        mignęła żółtym kierunkowskazem i 
        buksując kołami skręciła na 
        prawo, w stronę placu, skąd 
        dochodził równomierny warkot 
        wielu grzejących się silników. 
          Siódmy zobaczył nagle w 
        oszklonej witrynie sklepiku 
        bieliźniarskiego mężczyznę w 
        baranicy z podniesionym 
        kołnierzem. Patrzył przez chwilę 
        na tę nieruchomą postać. To 
        przecież ja, pomyślał. To ja, 
        uciekinier. 
          Wyszedł z bramy na chodnik. Od 
        strony placu ktoś nadchodził 
        ciężkim krokiem. Zobaczył 
        Siódmego i zatrzymał się 
        czujnie. Potem tyłem wycofał się 
        za gazetowy kiosk. 
          Zostawiłem Wandę samą, 
        pomyślał Siódmy. Może ją 
        zabrali? Może któryś ją uderzył? 
        Zostawiłem Wandę samą. 
        Przewiesił torbę myśliwską przez 
        ramię. Zobaczymy. Zobaczymy. 
          Miasto milczało jak nieżywe. 
        Nie słychać było gwizdu 
        lokomotyw ani huku startujących 
        samolotów, ani nawet jęku 
        tramwajowych kół hamowanych 
        przed skrzyżowaniami. Tylko ta 
        wrzawa motorów, które skupiły 
        się gdzieś pośrodku placu, ten 
        bełkot żelaznych zwierząt, co 
        czyhały tej nocy na ludzi. 
          Zaczął prószyć śnieg. Sypał 
        się z mroźnej ciemności jakby 
        dmuchnięty przez odlatującą 
        milczkiem kometę. Siódmy 
        rozpoczynał nowy epizod w swoim 
        życiu. Nową niepotrzebną 
        przygodę. Jeszcze jeden łyk 
        mikstury znieczulającej. 
          Świadomość. Męka świadomości. 
        Tortura świadomości. Stała 
        puslacja. Zapomnienie i 
        przypomnienie. Długi strach i 
        krótka błogość. Czyściec 
        egzystencji i nadzieja na raj 
        niebytu. 






          - Doczekaliście się, hołoto - 
        ktoś powiedział niegłośno. 
        Siódmy obejrzał się. Wszędzie 
        była cisza, podszyta 
        monotonnym mruczeniem motorów. 
          - Teraz będzie płacz i 
        zgrzytanie zębów - odezwał się 
        ten sam głos. Siódmy podniósł 
        głowę. Wydało mu się, że widzi 
        tors wychylonego przez parapet 
        człowieka na drugim piętrze 
        uśpionej kamienicy. - Wczoraj 
        jeszcze była pycha i 
        bezczelność, a już rankiem 
        usłyszysz pokorne skomlenie o 
        litość. Tacy wy jesteście, 
        bohaterscy tchórze, nikczemni 
        świątkowie. 
          - Do kogo mówisz? - spytał 
        Siódmy, podchodząc w pobliże 
        ściany domu. Ale wtedy 
        spostrzegł, że ten cień schylony 
        nad parapetem to skrzynka z 
        zamarzniętym kwiatem, o którym 
        zapomniano jesienią. Dookoła 
        sypał się z brudnej czerni 
        cienki, postny śnieg. 
          Siódmy czekał pośrodku jezdni 
        wyzuty nagle ze strachu, otulony 
        kokonem swego własnego bólu, z 
        którym nosi się już tyle lat. 
        Jest i będzie. Bez końca, w 
        drganiu powietrza, w liściu 
        drzewa, w kropli wody, w 
        zwyrodniałej komórce 
        zdychającego zwierzęcia. Jest i 
        będzie. 
          Przed zaśnięciem wczoraj, 
        przed tą drzemką pełną widziadeł 
        liczył swoje nędze: czerwone, 
        królicze oczy, krwawiące 
        dziąsła, ten paskudny stan 
        zapalny w kroku i ból lewej 
        nogi, którą dławi z wolna skurcz 
        naczyń krwionośnych. I nagle 
        teraz zrobiło mu się wszystko 
        jedno. Ruszył wolno przed 
        siebie. 
          Na placu stały transportery 
        opancerzone, kręcili się 
        żołnierze w rosyjskich czapkach 
        zimowych, ale z orzełkami, 
        jakieś skulone cienie grzały się 
        przy prowizorycznym ognisku 
        rozpalonym niedaleko pomniczka. 






        Grzechocząc gąsienicami żywy 
        czołg wlókł na żelaznym drągu 
        martwy czołg. Lecz pod tym 
        gwarem motorów była martwa cisza 
        miasta, które spało albo udawało, 
        że śpi. 
          Dokąd pójść, pomyślał sennie 
        Siódmy. Gdzie się schronić, żeby 
        przeczekać do rana. 
        
          Ja:
        
          Chłop krzyczy z drugiego 
        brzegu przeciągle, żałośliwie. 
        Wiedziony jakimś instynktem 
        kompozycji, skłonnością do 
        rytualizowania zdarzeń i 
        sytuacji, przeistacza ten 
        okrzyk, to bardzo praktyczne 
        zawołanie w pieśń, we frazę 
        muzyczną, w introdukcję chorału 
        na cześć istnienia, egzystencji, 
        bytu. Gdzieś z tyłu, za plecami, 
        za lasem, jest słońce zżółkłe ze 
        zmęczenia przed zachodem. Jego 
        światło zalewa gorącem ten drugi 
        brzeg, czerwonopienny bór 
        sosnowy i strome łachy białego 
        piasku. Chłop krzyczy 
        niezrozumiale jakimś gardłowym 
        głosem śpiewaka operowego czy 
        raczej cerkiewnego. Ten chłop 
        może być chłopem białoruskim, 
        litewskim, żydowskim. 
          Rzeka płynie i nad rzeką 
        płynie przedwieczorny upał, 
        sierpniowy nie wystygły skwar. A 
        nad upałem i pod upałem płyną 
        jętki. Jedne ślizgają się po 
        wodzie jak łyżwiarze, inne 
        wzbijają się do góry, w głąb 
        szaroniebieskiego powietrza albo 
        nieba, bo w tych stronach niebo 
        chodzi nisko, prawie nad samą 
        ziemią. 
          Prom, zwabiony śpiewem chłopa, 
        odbija od przystani uczynionej z 
        kilku bali wbitych w dno rzeki i 
        przykrytych platformą z nie 
        okorowanych półokrąglaków 
        świerkowych. Przewoźnik 
        drewnianym uchwytem skrzypi na 
        zardzewiałej linie skręconej z 
        wielu cienkich drutów. I mnie 
        coś ciągnie na tamten nie znany 






        brzeg. Mnie jakiś tajemny nakaz 
        popycha ku dalekiemu 
        kontynentowi po drugiej stronie 
        rzeki. 
          Wchodzę do wody nagrzanej z 
        wierzchu, pachnącej zielenizną, 
        zimnej od dołu, od mulistego w 
        tym miejscu dna. Woda obejmuje 
        już uda, chwyta czarne majtki 
        płócienne, obejmuje brzuch. Mimo 
        woli podnoszę obie ręce ścięte 
        gęsią skórką. Wstępuję w cień 
        między te pionowe bierwiona, 
        obrosłe jakimś skarlałym mchem 
        albo zieloną pleśnią. Słychać 
        kijanki bab piorących bieliznę w 
        rzece, gdzieś za zakrętem kąpią 
        się starsi chłopcy i woda wydaje 
        głębokie butelkowe stęknięcia, 
        dręczona ich psotami. A ja idę 
        coraz dalej ku nurtowi rzeki, 
        chociaż mi nie wolno, nie wolno 
        mi w ogóle samemu wchodzić do 
        rzeki. Gdzieś tu z tyłu pachnie 
        mięta, pachnie kruszyna, wonieje 
        gorzko piołun, a ja przesuwam 
        się koło tych oślizgłych bali, 
        już w tym miejscu czarnych, 
        pozbawionych narośli, wiem, że 
        przede mną śmierć, i nie mogę 
        się powstrzymać. Nad głową  
        brzęczą komary, jakiś ptak leci 
        krzywo, coś wołając 
        rozpaczliwie, od zachodu płynie 
        coraz gęstsza cisza, przede mną 
        złoty, tajemniczy brzeg, nie 
        znany bór, niedocieczone życie. 
        I nagle zaczynam tonąć. Umieram. 
        
          Rozdział II
        
          Pół roku temu Siódmy przeszedł 
        na rentę. Setki tysięcy Polaków 
        rozchwytywało przedwczesne 
        emerytury i wątpliwe renty 
        inwalidzkie. Konający reżym 
        zgadzał się na wszystko. 
          Siódmy stanął przed komisją 
        złożoną ze znajomych lekarzy, ci 
        zbadali płuca z gruźlicą 
        zaleczoną w latach 
        pięćdziesiątych i orzekli 
        inwalidztwo. Siódmy z dnia na 
        dzień stał się rentierem. 
          Teraz okazało się, że dzień 






        jest bardzo długi. Noce jeszcze 
        dłuższe. Siódmy począł szukać 
        zajęcia. Znalazł je w Związku. 
        Został drukarzem. Wynalazcą 
        nowej technologii powielania 
        broszur. 
          Gruźlica przyszła którejś 
        wiosny podczas studiów. Gruźlica 
        wtedy była siostrą śmierci. 
        Demoniczną starą panną o gorącym 
        dotknięciu i ciężkim oddechu. 
          Siódmy zaczął się budzić nad 
        ranem mokry od potu. Później 
        pewnego ranka splunął po raz 
        pierwszy krwią. To znaczy 
        splunął plwociną, w której 
        czerwieniały żyłki krwi. 
        Zrozumiał, że to początki 
        gruźlicy. Gruźlica była wtedy 
        dobrą znajomą wszystkich ludzi. 
          Jeździł tramwajem za miasto i 
        szedł do lasu pełnego wiosny, 
        zapachu żywicy i krzyków 
        ptasich. Kładł się w wysokich 
        trawach, które nazywano Łzami 
        Matki Boskiej, i patrzył w 
        niebo, a właściwie w wierzchołki 
        drzew, co omiatały przeraźliwie 
        niebieskie niebo, bo niebo w 
        tamtych czasach było jeszcze 
        niebieskie, jak je Pan Bóg 
        stworzył. 
          Więc Siódmy leżał w lesie i 
        sposobił się do śmierci. Wtedy 
        na gruźlicę umierało się długo, 
        czasem nawet bardzo długo. 
        Umieranie na gruźlicę bywało 
        całym życiorysem. Więc Siódmy 
        leżał w lesie zwariowanym przez 
        wiosnę i słuchał skradającej się 
        ze wszystkich stron świadomości. 
        A przypominała ona jakąś muzykę, 
        raczej refren muzyczny, 
        monotonną i natrętną frazę 
        konstatacji istnienia, 
        egzystencji zwielokrotnionej i 
        dotkliwej jak ból zęba. Ta 
        świadomość przeobrażała się z 
        wolna w stan fizyczny, była jak 
        granitowy pomnik nie do 
        skruszenia, nie do zwalenia w 
        przepaść niepamięci. Świadomość 
        jak choroba, świadomość jak 
        przekleństwo, świadomość jak 
        przestrzeń bez horyzontu.






          Wtedy Siódmy po raz pierwszy 
        zaznał strachu, który później 
        przychodził nocą albo w połowie 
        dnia, strachu jak szubieniczna 
        pętla. Strachu przed myśleniem i 
        gonitwą obrazów, które rodzą się 
        na mgnienie i giną na chwilę w 
        czarnej głowie, wyłożonej 
        czarnym aksamitem na 
        podobieństwo kamery obskury. 
        Wtedy Siódmy po raz pierwszy 
        nauczył się modlić o 
        nieistnienie, o łaskę niebytu. 
          Podczas lekarskich badań 
        jesiennych, z początkiem nowego 
        roku akademickiego, wykryto w 
        płucach Siódmego kawernę 
        wielkości włoskiego orzecha. Na 
        początku zimy wyjechał do 
        sanatorium w górach. A góry to 
        był w owych czasach czyściec 
        wszystkich suchotników. W dzień 
        i w noc patrzyli na rumowisko 
        skał posypanych hojnie śniegiem 
        i czekali w dygocie, aż nadleci 
        zza tych gór duszny wiatr halny, 
        aż zajęczy wysokim tonem 
        znienacka i będzie tak wył dzień 
        i noc przez wiele dni. 
          Sanatorium to był dziwny dom 
        albo zamek zbudowany przez 
        dziwacznego architekta na 
        przełomie wieków. Tylko z lotu 
        ptaka można by było poznać jego 
        prawdziwy kształt i rozmiar. 
        Siódmy błąkał się wiele razy po 
        korytarzach stale skręcających 
        nie w tę, co potrzeba, stronę, 
        po piętrach, półpiętrach, 
        ćwierćpiętrach. Bardzo często 
        nie mógł potem trafić do swego 
        pokoju i musiał prosić o pomoc 
        spotykane pielęgniarki albo 
        błąkających się jak widma 
        starych gruźlików, co umierali 
        tu jeszcze od przedwojennych 
        czasów i nie mogli umrzeć. 
        Mówiono, że w tych labiryntach 
        do dziś włóczą się dusze wielu 
        sławnych suchotników, których tu 
        zsyłały zatroskane rodziny na 
        dożywocie. 
          Podczas jednej z takich 
        wędrówek Siódmy spotkał 
        kuśtykającego pracowicie kalekę, 






        chłopca w tym samym co on wieku. 
        Posługiwał się kulami, a pusta 
        nogawka prawej nogi była 
        przypięta wielką srebrną 
        agrafką do biodra.  Chłopiec o 
        kulach uśmiechnął się 
        konfidencjonalnie, Siódmy nie 
        wiadomo dlaczego skłonił głowę w 
        niskim ukłonie. Za chwilę, jakby 
        powodowani tą samą siłą, 
        odwrócili się, spojrzeli na 
        siebie z oddali i zawstydzeni 
        ruszyli, każdy w swoją stronę. 
          Następnym razem Siódmy 
        zobaczył beznogiego rówieśnika w 
        sanatoryjnej kaplicy, bo trzeba 
        dodać, że sanatorium prowadziły 
        siostry zakonne, którym ktoś 
        bogaty zza oceanu zafundował ten 
        dziwaczny budynek, 
        przypominający jakieś 
        gigantyczne sanktuarium 
        egipskiego boga Ozyrysa. Więc 
        następnym razem spotkali się w 
        kaplicy na porannej mszy, 
        spotkali się tylko wzrokiem, bo 
        Siódmy stał na niewielkim 
        chórze, gdzie umieszczona była 
        stara i chyba już nieczynna 
        fisharmonia, a beznogi chłopiec 
        siedział w ławce na dole, 
        trzymał przed sobą kule, 
        wyłożone płóciennymi 
        poduszeczkami dla ulżenia 
        pachom, obok niego czuwała 
        przedwcześnie posiwiała pani, 
        jeszcze ze śladami urody, taka 
        pani, która dziś mogłaby jeszcze 
        wpadać do dyskotek, lecz w owych 
        czasach musiała być wdową albo 
        odłączoną od męża, na co 
        wskazywał powściągliwy, ciemny, 
        prawie żałobny strój. Ten 
        chłopak, który także musiał być 
        gruźlikiem, uśmiechnął się jak 
        stary znajomy i Siódmy 
        odwzajemnił ten uśmiech. 
          Pewnego popołudnia ktoś 
        zastukał do drzwi pokoju. 
          - Proszę! - zawołał Siódmy. 
          Ale nikt nie wchodził. Wiąc 
        Siódmy odłożył książkę, podniósł 
        się z łóżka i otworzył drzwi. Za 
        progiem stała ta pani od chłopca 
        o kulach. Wydała się teraz 






        młodsza, jakby niewiele starsza 
        od nich obu. Była po prostu w 
        jasnym kostiumie, pamiętającym 
        jeszcze przedwojenne czasy. 
          - Bardzo przepraszam, nie 
        przeszkadzam? - spytała 
        zarumieniona. Siódmy również, 
        nie wiedzieć czemu, poczuł, że 
        czerwienieje. 
          - Nie, skądże. Czytam sobie, 
        bo dziś nie wolno mi werandować. 
          - Mam do pana prośbę. Mam taką 
        wielką prośbę - powiedziała to 
        jakoś tak dwuznacznie, że 
        Siódmemu zrobiło się gorąco. - 
        Tylko proszę się nie gniewać. 
          - Jestem do usług. Bardzo 
        proszę - szurnął nogami w 
        filcowych kapciach. 
          - Mój syn prosi, żeby pan go 
        odwiedził. On ma dziś dużą 
        gorączkę i również nie wyszedł 
        na leżak. Czy pan to zrobi dla 
        nas? 
          I dotknęła raptem jego dłoni, 
        spoczywającej na klamce, swoją 
        gorącą ręką. 
          - Tak, oczywiście - zabełkotał 
        Siódmy. - Może teraz? 
          Ona zdjęła rękę z jego dłoni. 
        Wcale nie miała siwych włosów, 
        tylko jaśniejsze pasma biegnące 
        od skroni do ciasnego węzła nad 
        karkiem. 
          - Teraz nie - rzekła cicho. - 
        Lepiej po południu. Jeśli pan 
        może. 
          - Tak, tak, przyjdę z chęcią - 
        chciał jeszcze dodać coś o 
        swojej samotności, ale się 
        rozmyślił. 
          Ona stała i patrzyła na niego 
        z uśmiechem. Za jej plecami, za 
        wielkim oknem pokrytym kurzem, 
        rodził się halny. Fosforyzująca 
        jasność mżyła zza gruzowiska 
        gór. Cienki gwizd jakby fletu 
        odzywał się gdzieś na poddaszu. 
          Ona ciągle stała, a jemu ta 
        sytuacja wydała się raptem 
        nieprzyzwoita. Ale przyjemnie 
        nieprzyzwoita. 
          - Tak, odwiedzę państwa na 
        pewno - powtórzył. 
          Wahała się przez chwilę. 






          - A więc czekamy - i uczyniła 
        kilka kroków do tyłu, a potem 
        odwróciła się, poszła w głąb 
        korytarza, który opadał na 
        półpiętro, później wznosił się 
        do mezaninu, wreszcie 
        wyprostowywał się na pierwszym 
        poziomie, by wykonać skręt w 
        lewo, w samą głąb wodospadu 
        halnego wiatru. Siódmy patrzył, 
        jak ona wspinała się w górę, pod 
        sufit, a później jęła zstępować 
        w trwożny łopot cieni, 
        wypełniających zaułek korytarza. 
          Siódmy leżał w łóżku i czekał 
        na popołudnie. Słuchał tego 
        wiatru, który przerażał 
        wszystkich gruźlików. Basso 
        continuo umierających. Słuchał, 
        bo nie chciał myśleć. Ten wiatr 
        jemu jednemu przynosił ulgę. 
          Znowu ktoś zastukał do pokoju. 
          - Proszę - powiedział nie 
        wstając. 
          Wolno uchyliły się drzwi. To 
        była znowu ona. Trzymała palec 
        na ustach. 
          - Mam prośbę - szepnęła. 
          - Słucham. 
          - Proszę nie pytać Zygmusia o 
        jego kalectwo. 
          Podniósł się z łóżka, ale 
        zrobiło mu się dziwnie słabo, 
        więc siadł na krawędzi. 
          - Oczywiście. Dlaczego miałbym 
        pytać. 
          - On nogę stracił w Powstaniu 
        Warszawskim. 
          - Tak, rozumiem. 
          - Przepraszam, że pana 
        niepokoję. 
          - Może zrezygnujemy z tych 
        odwiedzin. Tak strasznie duje 
        wiatr. To niedobra pora. 
          - Wiosna nadchodzi. Idzie z 
        południa. Biegnie nocami przez 
        łąki i lasy. 
          - Prawda, wiosna nadchodzi. 
          - Słyszał pan? 
          - Co, przepraszam? 
          - Radio cały czas gra muzykę 
        poważną. 
          - Może jakieś plenum ma się 
        odbyć? 
          - Nie wiem. Zygmuś taki 






        podniecony. On się w panu 
        zakochał. 
          Siódmy odkaszlnął, żeby zyskać 
        na czasie. Poczuł jakąś duszną 
        przykrość. 
          - We mnie? 
          - Proszę źle nie myśleć. To 
        nieszczęście tak go rozstroiło. 
        Boi się ludzi. Przepraszam, już 
        pójdę. 
          - To może ja...
          - Nie, nie, proszę jeszcze 
        zaczekać ze dwadzieścia minut. 
        Muszę go przygotować. 
          Stała ciągle w drzwiach, 
        zasłaniając sobą okno, dygoczące 
        pod naporem wiatru. Słabe 
        seledynowoszare światło 
        obrysowywało złomy skalne gór. 
          - Czekamy. 
          Skinął w milczeniu głową. Kogo 
        mi ona przypomina, pomyślał. 
        Gdybym tu miał umrzeć, chciałbym 
        umrzeć z nią. Chciałbym umrzeć z 
        matką, poprawił się w myślach. 
          Odeszła, zamykając cicho 
        drzwi. Oni też są samotni. Oni 
        też myślą po nocach, że będą 
        myśleć w nieskończoność. Oni też 
        przysiedli na granicy życia i 
        śmierci. 
          Wspiął się na krzesło i 
        podkręcił gałkę głośniczka 
        umieszczonego na ścianie, gęsto 
        pochlapanego wapnem. Odezwała 
        się powolna muzyka tak dobrze 
        skądś znana. Jakby z innej 
        egzystencji, jakby z przedpokoju 
        Pana Boga. Ale to był przecież 
        Bach, Jan Sebastian, którego 
        grają w kaplicach cmentarnych. 
        Może to był fragment trzeciej 
        suity skrzypcowej, która zawsze 
        jeżyła włosy na głowie i zarazem 
        sączyła nie wiadomo skąd jakąś 
        obleśną słodycz wabiącej 
        śmierci. 
          Potem zastukał do ich drzwi. 
        Zygmuś chwycił kule, które 
        leżały przy wezgłowiu tapczana, 
        i ruszył na powitanie gościa. 
        Schwycił ręce Siódmego w swoje 
        wilgotne dłonie, jął powtarzać 
        gorączkowo z jakimś 
        nienaturalnym uśmiechem: 






          - Tak się cieszę, tak cieszę. 
        Och, jestem wreszcie szczęśliwy. 
        Marzyłem, żeby pana poznać. 
          Matka lała z imbryka herbatę 
        do szklanek. 
          - Proszę, śmiało, czekamy - 
        mówiła, uśmiechając się takim 
        samym uśmiechem jak syn. 
          Siódmy bąkał coś pod nosem, 
        pociągnięty przez Zygmusia siadł 
        niezdarnie na skrzypiącym 
        tapczanie. Kaleka nie pszczał 
        jego dłoni ze swoich ciepłych i 
        wilgotnych rąk. Drobniutkie 
        kropelki potu błyszczały na 
        czole u nasady gładko 
        zaczesanych włosów. Wpatrywał 
        się w Siódmego szaroniebieskimi, 
        wielkimi oczami z ogromnych 
        ciemnobrązowych oczodołów. 
          - Będziemy przyjaciółmi, 
        prawda? - powtarzał. - Pan musi 
        być moim przyjacielem. 
          - Naszym przyjacielem - 
        odezwała się niskim głosem 
        kobieta. - Będziemy trójką 
        przyjaciół. 
          - Nie, nie, Oleńko! - 
        grymaśnie zawołał syn. - Tylko 
        my będziemy dwójką przyjaciął, 
        prawda? 
          Siódmy siedział bez ruchu i 
        skrępowany sytuacją milczał. 
          Kobieta przysunęła do tapczanu 
        taborecik, na którym postawiła 
        szklanki z herbatą i talerzyk z 
        kruchymi ciasteczkami. 
          - Ty się tak strasznie 
        podniecasz - szepnęła, dotykając 
        mokrego czoła Zygmusia. 
          Siódmy wydostał swoje ręce z 
        dłoni Zygmusia i dotknął gorącej 
        szklanki. 
          - Tak, tak - powiedziała 
        skwapliwie. - Proszę osłodzić i 
        pić. 
          Szklanka parzyła palce 
        Siódmego, lecz on utkwił wzrok w 
        oknie niczym nie osłoniętym i 
        odezwał się nagle, prawie nie 
        poruszając ustami: 
          - Jaka dziwna fluorescencja na 
        grzbietach gór. 
          Oni także spojrzeli w szyby, 
        obsypane drobnymi kropelkami 






        wilgoci jak potem. 
          - Nic nie widzę. Tylko 
        straszne, czarne góry - szepnął 
        Zygmuś, a potem przeniósł wzrok 
        na gościa. - Pan ma oczy 
        czarodzieja. 
          I znowu uśmiechnął się tym 
        dziwnym, odrobinę przesłodzonym 
        uśmiechem, i znowu poszukał 
        dłoni Siódmego. Ale wtedy od 
        okna odsunęła się wolno ta 
        kobieta w żałobie, podeszła do 
        tapczanu. 
          - Siądę między wami, dzieci - 
        rzekła niegłośno. - Pozwolicie? 
          - Proszę bardzo - bąknął, 
        ciągle jeszcze speszony, Siódmy. 
          - Mamo, ty wszystko chcesz 
        zepsuć. 
          Ona delikatnie wsunęła się 
        między nich i ujęła dłonie 
        chłopców. 
          - Stworzyliśmy teraz łańcuch - 
        szepnęła. - Łańcuch naszych 
        dusz. 
          Zrobiło się cicho, wiatr ustał 
        na chwilę za ścianą. Pokój jak 
        podczas okupacji. Ludowy kilim 
        na ścianie z wpiętą fotografią 
        mężczyzny w wojskowym mundurze. 
        Gliniany dzban ze starymi 
        palemkami. Trochę książek na 
        krzywej etażerce. Obok metalowy 
        krucyfiks, kilka flaszeczek z 
        lekarstwami i termometr. 
          Siódmy pomyślał raptem, że ta 
        chwila będzie miała ogromne 
        znaczenie dla jego życia, jeśli 
        to życie będzie trwało. Siedział 
        i słuchał tej chwili i jakiś lęk 
        rósł w nim, i jakieś złe 
        przeczucia, których wtedy było 
        pełno, nie tylko wśród chorych, 
        ale i wśród zdrowych. 
          Zygmuś oddychał chrapliwie. 
        Palce kobiety drgały leciutko na 
        ręce Siódmego. Wydawało się, że 
        chce dać znak nieznajomemu 
        chłopcu, lecz były to tylko 
        jakieś odruchy napiętych czemuś 
        nerwów. 
          - Widuję pana w kaplicy - 
        odezwał się półgłosem Zygmuś. 
          Ona była bardzo ładna, jakby 
        nie tknięta przez zły czas i 






        zmartwienia. Siedziała między 
        nimi niczym równieśnica, 
        uśmiechając się z roztargnieniem 
        przed siebie. Ona mu 
        przypominała kogoś, kogo spotka 
        kiedyś w przyszłym życiu, jeśli 
        to życie będzie miało ciąg 
        dalszy. 
          - Oleńko, zasłaniasz mi pana - 
        zagrymasił syn. - Tu w 
        miasteczku są jezuici, słyszał 
        pan? 
          - Nie, nie słyszałem. 
          - Zorganizowali kursy dla 
        młodzieży katolickiej. Pójdziemy 
        tam któregoś dnia, dobrze? 
          - Dobrze. 
          Siódmy odwrócił twarz w stronę 
        okna. Widział, jak z masywu gór 
        wypływa wielki czarny cień 
        przedwieczoru i zatapia dolinę. 
          - Oleńko, ty nam 
        przeszkadzasz. 
          - Uspokój się, Zygmusiu, 
        czuję, że masz temperaturę. 
        Musisz uważać, bo nigdy nie 
        wyzdrowiejesz. 
          - Chciałbym wstąpić do zakonu, 
        choćby nawet do jezuitów albo 
        może lepiej do franciszkanów. A 
        pan? 
          - Nie wiem. Nie zastanawiałem 
        się. 
          - Zygmusiu, ty męczysz pana. 
        Nigdy już do ciebie nie 
        przyjdzie. 
          On odepchnął matkę, przysunął 
        do Siódmego mokrą twarz z tym 
        dziwnym uśmieszkiem, uśmieszkiem 
        słodyczy i jakiejś sztucznej 
        dewocji. 
          - Oleńka jest zazdrosna. 
        Zawsze była zazdrosna o mnie 
        wobec ojca. Czy chce pan zostać 
        moim przyjacielem? 
          - Tak. Bardzo chętnie - 
        szepnął Siódmy ze skrępowaniem. 
          - Proszę dać mi i drugą rękę. 
        Będziemy najlepszymi 
        przyjaciółmi na świecie. Ja pana 
        kocham. 
          Było mu ciężko od słabości, 
        walił się przez matkę na gościa 
        i Siódmy poczuł nagle na swoim 
        boku, na swoim udzie ciepło 






        intensywne i wibrujące tej 
        młodej jeszcze kobiety, 
        onieśmielonej raptem rówieśnicy 
        starszej o pokolenie. 
          - Ja pana kocham - powtórzył 
        Zygmuś. 
          - Nie męcz gościa - odezwała 
        się cicho matka, głaszcząc syna 
        po mokrych włosach. Wiatr wdarł 
        się na rozległe strychy 
        sanatorium i ganiał gdzieś nad 
        ich głowami jakiś płat blachy 
        niczym kartkę papieru. 
          - Czy pan mnie słyszy? 
          - Słyszę. 
          - Przecież wyzdrowiejemy, 
        prawda? Ja wiem, że pan nie ma 
        nikogo na świecie. Oddamy się 
        Bogu w niewolę. 
          Biło od niego mokre ciepło, 
        wilgotny żar jak spod żelazka. 
        Przez wiele grubych ścian sączył 
        się ledwo słyszalny dźwięk 
        dalekiej fisharmonii. Siódmy 
        czuł na łokciu delikatny ciężar 
        piersi kobiecej. To budziło 
        jakiś przyjemny niepokój, 
        łagodne zawstydzenie. 
          Wtedy Zygmuś padł nagle na 
        wznak w poprzek tapczana z 
        dziwnym śmiechem, przerywanym 
        kaszlem. Błysnęła złotawym 
        światłem zachodu ta agrafka 
        przypinająca pustą nogawkę do 
        biodra. 
          - Nie włączaj radia. Taka 
        cudowna cisza - poprosiła 
        szeptem matka, ale on już 
        przekręcił gałkę i podniosła się 
        w górę pod sufit muzyka Mozarta, 
        finał muzyki żałobnej Wolfganga 
        Amadeusza. Potem uroczysty i 
        rozwlekły głos spikera odezwał 
        się po długiej chwili ciszy: 
          - Podajemy komunikat o stanie 
        zdrowia Józefa Wissarionowicza 
        Stalina. 
          Kobieta zerwała się z 
        tapczana. 
          - On nie żyje. Już nie żyje! - 
        krzyknęła. 
          Pobiegła w stronę drzwi, 
        zawróciła do okna, przyłożyła 
        czoło do szyby i nagle zaczęła 
        płakać rozpaczliwie. 






          Zygmuś ścisnął mocniej palce 
        Siódmego. 
          - Ojciec wróci - powiedział z 
        trudem. - Ojca wywieźli zaraz po 
        wkroczeniu. Ojciec był 
        pułkownikiem w Armii Krajowej. 
        Wywieźli na koniec świata i 
        płukał tam złoto nad Kołymą. 
        Oleńko, słyszysz, ojciec wróci. 
          Odwróciła się od okna i Siódmy 
        zobaczył, że ona płacze i śmieje 
        się zarazem, że po jej 
        postarzałej raptem twarzy płyną 
        łzy, ścierając spazmatyczne 
        uśmiechy. 
          Nie spał tej nocy. Leżał w 
        wilgotnej od potu pościeli, 
        łaskotany przez pulsy, dręczony 
        atakami duszności. Co pewien 
        czas klękał, jak przed obrazem, 
        przed głośniczkiem skrytym w 
        mroku i odkręcał gałkę. I wtedy 
        spływała na pokój muzyka żałobna 
        zwiastująca wszystkim życie i 
        radość. To była prawda. Tyran 
        już nie żył, choć udawano, że 
        choruje. 
          Przez okno wpadało skądś 
        trochę chybotliwego światła, 
        które myszkowało po pokoju. 
        Siódmy przewracał się z boku na 
        bok i powoli wszystkie myśli 
        doczesne zaczęły płowieć, opadać 
        gdzieś w dół, jakby na dno 
        ziemskiego piekła. I wtedy znowu 
        zaczął myśleć, że myśli. Że 
        myśli o sobie myślącym i że 
        trwać to będzie w 
        nieskończoność, już na zawsze 
        będzie myśleć, widzieć siebie, 
        czuć siebie bez chwili przerwy, 
        bez momentu odpoczynku, bez 
        końca, bez końca. 
          Zerwał się z łóżka, podbiegł 
        do okna szukając powietrza, 
        tlenu, ratunku. Obluzowana szyba 
        brzęczała cichutko pod 
        smagnięciami wiatru. Jeśli ja i 
        mój świat są złudzeniem, 
        pomyślał, jeśli jutro 
        sczeźniemy, to przecież coś 
        zostanie, co było przedtem i co 
        będzie potem. Zakrztusił się 
        kaszlem, kaszlał długo, żeby 
        zająć myśli najprostszym 






        strachem. 
          Potem wrócił na łóżko. 
        Zmęczony, zaczął drzemać, 
        usypiany wiatrem i ułomkami 
        jakichś zwidów słonecznej doliny 
        dzieciństwa. 
          A w końcu z tego płaczu 
        wiatrów przedwiosennych wydobył 
        się szklisty, rytmiczny łoskot. 
        Ktoś walił w drzwi i krzyczał: - 
        otwierać! 
          Siódmy, niepewny czy to sen, 
        czy jawa, zeskoczył na lodowatą 
        podłogę. 
          - Kto tam? O co chodzi? 
          - Otwierać! Urząd 
        Bezpieczeństwa. 
          Przekręcił klucz w zamku, 
        natychmiast ugięła się klamka i 
        ktoś pchnął brutalnie drzwi. 
        Siódmy ledwo zdążył uskoczyć. 
        Ktoś zaświecił mu latarką w 
        oczy. 
          - Czemu nie otwierasz, 
        skurwysynu? 
          Zatoczył się, pchnięty w głąb 
        pokoju. Przekręcono kontakt, 
        jaskrawe światło wydobyło z 
        mroku półwojskowych i cywilów, 
        którzy tłoczyli się na progu. 
        Ten z latarką sprawnie obiegł 
        pokój. 
          - Czemu zamykasz się? Masz 
        jakieś tajemnice? Kogo tu 
        przechowujesz? 
          - Źle spałem. Mam gorączkę. 
          - Wy wszyscy macie gorączkę, 
        ale my was wyleczymy. Ubieraj 
        się. 
          - Dlaczego? Co się stało? 
          - Wciągaj gacie i nie pytaj. 
          Zaczął się ubierać, nie mogąc 
        opanować dygotu rąk. Oni 
        patrzyli z jakąś intensywną 
        przyjemnością na jego 
        zdenerwowanie, na jego wstydliwe 
        ruchy, na jego nędzę przedrannej 
        półprzytomności. 
          Ale wtedy z korytarza 
        przecisnął się nie znany jeszcze 
        półwojskowy z dwoma gwiazdkami 
        na naramiennikach i powiedział 
        do funkcjonariusza z latarką. 
          - Sasza, zostaw, to nie ten. 
        Tamten jest bez nogi. 






          - Sprawdzimy, zobaczymy. A ty 
        ubierz się i czekaj. My tu 
        jeszcze wrócimy.
          Wyszli tupiąc nogami jakby 
        utwierdzając tym tupaniem swoją 
        decyzję. Zostawili za sobą 
        otwarte drzwi. Siódmy w nie 
        dopiętych spodniach czekał, 
        słuchał ich oddalających się 
        kroków. Stukali do jakichś 
        drzwi, któryś klął z ruska po 
        polsku, jakaś kobieta zaczęła 
        płakać rozdzierająco. A wszystko 
        otulała delikatna jak czarny 
        tiul muzyka żałobna spływająca z 
        nie dokręconego radia. 
          Te nocne wizyty to nasze 
        kolędowanie, pomyślał Siódmy. 
        Tak wygląda kolęda w Polsce i 
        tacy są kolędnicy. Który to już 
        raz i ile jeszcze razy do końca 
        życia. 
          Podszedł do okna. Po 
        wschodniej stronie niebo 
        zmętniało trochę. Wiatr pędził 
        kłęby puchu śnieżnego. Koło 
        ciężarówki przytupywało dla 
        rozgrzewki kilka postaci z 
        karabinami na plecach. 
          Wtedy gdzieś z dołu padł na 
        śnieg żółty dywan elektrycznego 
        światła. Ci z karabinami 
        zwrócili się w stronę domu. I 
        Siódmy zobaczył to, czego się 
        spodziewał. Prowadzili Zygmusia. 
        To znaczy szedł on o własnych 
        siłach kuśtykając na kulach, a z 
        przodu i z tyłu eskortowali go 
        funkcjonariusze. Na końcu biegła 
        matka w płaszczu narzuconym na 
        długą koszulę nocną. Potknęła 
        się o kopczyk zlodowaciałego 
        śniegu, padła na wyciągnięte 
        ręce. Nikt jej nie pomógł, nawet 
        się o nią nie zatroszczył, więc 
        zgramoliła się z trudem, jak 
        starucha, na równe nogi i 
        zataczając się chciała dogonić 
        ten rytualny orszak, orszak 
        pozbawiania wolności człowieka. 
        Taki ceremoniał oglądają często 
        ludzie w tym kraju. I dzieci, i 
        dorośli, i starcy. Każdy zna ten 
        obyczaj majestatyczny, tę 
        generalną próbę pogrzebu. 






          Patrzyli cierpliwie, jak on 
        wpełza na platformę ciężarówki. 
        Najpierw wrzucił do czarnego 
        środka kule, a potem, czepiając 
        się burty i pomagając sobie 
        jedną nogą, niczym raniony ptak 
        usiłował dostać się do tej 
        brezentowej klatki. Matka 
        biegała dookoła ciężarówki 
        trzymając się za głowę, przy 
        akompaniamencie jęku wiatru, 
        który miotał drzewami, 
        przewracał płoty, zrywał 
        poszycia dachów. 
        
          Ja:
        
          Sanki zanoszą się od jednego 
        skraju drogi do drugiego. Nad 
        głową konia szamocze się 
        zawieszony pod łukiem duhy 
        mosiężny, poczerniały dzwonek. 
        Ziarnisty, drobny śnieg siecze z 
        boku. Ciotka, a może wujenka, 
        otula mnie wełnianą kraciastą 
        chustą, tak że widzę tylko 
        podrygujący koński zad, duhę i 
        dzwoneczek. Czekam, aż spod 
        rozkołysanego ogona końskiego 
        spiętego czerwoną wstążką zaczną 
        się sypać zielonobrązowe jabłka 
        nawozu. Wtedy koń popierduje 
        rytmicznie i wszystkim robi się 
        weselej. 
          Potem stryj albo wujek wynosi 
        mnie z sań. Policzek stryja albo 
        wuja kłuje mnie niemiłosiernie, 
        a wuj albo stryj jest w mundurze 
        wojskowym, po bokach straszne 
        zaspy, wiatr poświstuje na 
        śnieżnych pagórkach, czochra 
        białym pyłem ich zlodowaciałe 
        łysiny. Zewsząd wypływa mrok, 
        jest to szarówka zimowa, i nagle 
        przede mną okno z czarnym 
        krzyżem ramy. Czerwonozłoty 
        prostokąt złożony z czterech 
        prostokątów, i ja wiem, nagle 
        rozumiem albo przeczuwam, że w 
        moim życiu, jeśli doczekam tego 
        życia, jasne okno w nocy, oko 
        życia, źrenica współczucia 
        ludzkiego, że to okno będzie 
        zawsze ufnym symbolem nadziei, 
        znakiem kojącej radości. Więc 






        zbliżamy się do tego okna, a ja 
        umieram, umieram na kilka lat w 
        dziecinnym śnie niepamięci. 
        
          Rozdział III
        
        
          Na Pałacu Kultury pulsowało 
        różowe światełko. Jakiś system 
        alarmowy albo sygnalizacyjny 
        uruchomiono na wieży tej budowli 
        do wszystkiego, która rozsiadła 
        się pośrodku miasta. 
          Matko Boska, jak cicho, 
        pomyślał Siódmy. Miasto umarło 
        przed świtem. Rzadkie płatki 
        śniegu sypią się leniwie z 
        mokrej zmarzliny niewidocznego 
        nieba. Może wszystko już nie 
        żyje, tylko ja sam istnieję w 
        opustoszałych murach. 
          Ale wtedy znowu zagrały gdzieś 
        motory czołgów. Ktoś krzyczał 
        chrypliwym głosem lub wydawał 
        rozkazy. Zgrzytały gąsienice na 
        obnażonym z lodu asfalcie. Nie, 
        to nie było światełko 
        elektronicznego urządzenia na 
        korpusie Pałacu. To była gwiazda 
        wydobywająca się z głębi nieba i 
        zatapiająca się znowu w 
        bezkresnej czerni. Odezwał się 
        daleki gwizd lokomotywy, która 
        niecierpliwiła się pod semaforem 
        koło Nowej Wilejki. 
          Tak, poznaje tę ulicę 
        biegnącą na łeb na szyję ku 
        torom kolejowym. Rzadkie, 
        rozkołysane latarnie włóczą po 
        ziemi trochę anemicznego 
        światła, ukazując chodnik 
        wyślizgany płozami sanek. Tu się 
        kiedyś jeździło z panienkami na 
        wehikułach własnej roboty 
        podkutych taśmą stalową, którą 
        ktoś skądś wykradał. Na tych 
        zboczach po drugiej stronie 
        odbywały się biegi narciarskie i 
        skoki ze skoczni ulepionej ze 
        śniegu i gałęzi świerkowych. Tu 
        się łamało pożyczone narty, żeby 
        je potem obijać pracowicie 
        blachą, scalać mozolnie, 
        szpikować maleńkimi gwoździami. 
        Takie narty, obandażowane blachą 






        i z przodu, i z tyłu, i pod 
        wiązaniem, to był wtedy szyk, 
        fason, wielki szpan. 
          Siódmy ruszył w dół, ślizgając 
        się na oblodzonych płytach 
        chodnika. Ta gwiazda też szła 
        śpiesznie nad wysokim 
        horyzontem, za którym spała 
        górna część osiedla. Ta gwiazda 
        to była planeta Wenus, migocąca 
        niespokojną czerwienią.
          Zatrzymał się na rogu ulicy 
        Dolnej i Krętej, zobaczył ten 
        pokraczny dom z martwymi oczami 
        okien. Na moment ogarnęła go 
        pokusa, żeby zastukać do drzwi w 
        ganku i zapytać, czy nie mieszka 
        tu jeszcze on, Siódmy, czy nie 
        leżą jeszcze w szufladzie 
        kuchennej jego zeszyty porzucone 
        któregoś dnia, czy nie postękuje 
        czad za rozpalonymi drzwiczkami 
        pieca. Ale rozległ się strzał, 
        pojedynczy, karabinowy, i echo 
        poniosło go doliną hen ku 
        miastu. Gdzieś niedaleko zagrały 
        silniki czołgów albo skotów, 
        czyli opancerzonych 
        transporterów, niedaleko, za 
        ośnieżonymi płotami wyłamywano 
        drzwi w czyimś domu. 
          Siódmy ostrożnie zbliżył się 
        do stacyjki. W świetle silnej 
        latarni, co kołysała się obok 
        budyneczku stacyjnego, skrzył 
        się śnieg, nowy, jeszcze nie 
        zdeptany. Szedł mróz z dołu, od 
        niewidocznej rzeki Wilenki. 
          Siódmy minął wiatę z nawianymi 
        zaspami śniegu i zajrzał przez 
        oszronione krzywe szybki do 
        poczekalni. Na ławach pod 
        ścianami drzemało kilka osób. 
        Trochę soczystego światła 
        spadało na podłogę z kasowego 
        okienka. 
          Jeśliby nawet spalono mnie w 
        piecu hutniczym, pomyślał, 
        jeślibym sczezł na pył popielny, 
        jeśliby płomień obrócił mnie w 
        smugę dwutlenku węgla, to i tak 
        bym został w drganiach fal, w 
        trwałym promieniowaniu, w 
        wiecznej kliszy odciśniętej w 
        strasznej i niezrozumiałej 






        materii czasu. Znieczulić się, 
        otruć się chwilą, zabić szczyptą 
        zwierzęcego bólu. 
          Palce przylepiły się do 
        zamrożonej klamki. Otworzył 
        drzwi, z których buchnęła 
        natychmniast gęsta para. Ale 
        nikt nie zwrócił na niego uwagi. 
        Pod drzwiami dyżurki zawiadowcy 
        siedziało dwóch mężczyzn: 
        kolejarz i niestary jeszcze 
        człowiek w płaszczu wojskowym, 
        odartym z wszelkich dystynkcji. 
        Obok okna tkwiła wyprostowana 
        postać kobiety, a może 
        dziewczyny, w jakimś jaskrawym 
        puchowym ocieplaczu z 
        podniesionym kołnierzem. Na 
        głowie jej łyskał pałąk 
        słuchawek od stereofonicznego 
        magnetofonu, który wisiał 
        zaczepiony o kieszeń puchowej 
        kurtki. Za plecami Siódmego, 
        przy samych drzwiach 
        wyjściowych, poruszył się cień 
        ludzki skryty za mgłą pary, 
        wolno opadającą na brudną 
        podłogę ze śladami resztek 
        węgla, którym ktoś napalił rano 
        w żelaznym piecu, co do świtu 
        będzie świergotał resztką 
        ciepła. Po ścianie, zroszonej 
        cieniutką wilgocią, biegały 
        mrówki faraona, te liliputy 
        owadziego rodu. Skąd one się tu 
        wzięły, pomyślał Siódmy, 
        przecież w dzieciństwie 
        królowały tu zwykłe, czarne. 
        Domy, piwnice, chlewy, świrony 
        to była ich domena. Czerwone 
        królowały w ziemi. W 
        podmurówkach, sągach drzewa, pod 
        kamieniami i w nie kończących 
        się lochach podziemnych. 
          Siadł niedaleko dziewczyny, 
        obok okna. W kantorku dyżurnego 
        ruchu klekotał jak bocian 
        telegraf. Było mroczno i tylko z 
        tego kasowego otworu, przez 
        który dyżurny sprzedawał bilety 
        nieczęstym podróżnym, tylko z 
        tego okna wpadał do poczekalni 
        ostry sztych elektrycznego 
        światła. Spojrzał na dziewczynę 
        i ona przez chwilę oglądała go z 






        zaciekawieniem. Coś w rodzaju 
        uśmieszku błąkało się po jej 
        śniadej twarzy, przeciętej 
        kosmykami karych włosów. Ledwo 
        czytelne mżenie muzyki 
        dobiegało z jej słuchawek 
        wyłożonych jasną gąbką. 
          Ten w wojskowym płaszczu 
        pochylił się raptem w stronę 
        Siódmego. 
          - Pan jest drukarz - 
        powiedział szeptem. - Znam pana. 
          - To pomyłka. Pan mnie bierze 
        za kogoś innego. 
          On zaśmiał się cicho. Błysnął 
        przenikliwie okularami w 
        cienkiej metalowej oprawie. Był 
        jeszcze młody albo po prostu był 
        młody. 
          - Znam pana ze Związku - rzekł 
        niegłośno. - Pan mnie też 
        przypomni sobie. Byłem doradcą 
        zarządu regionu. 
          Chwilę przyglądał się badawczo 
        Siódmemu. 
          - Do pana też przyszli? 
          - Tak, od razu zaczęli łamać 
        drzwi. Spodziewałem się ich 
        dawno. 
          - A my w biurze pakowaliśmy 
        akta i dokumenty, żeby zawieźć w 
        pewne miejsce. Przygotowaliśmy 
        skrytkę pod basenem olimpijskim. 
        Do sądnego dnia nikt by nie 
        znalazł. O pierwszej po północy 
        wpadła milicja. Wszystkich 
        capnęła z pełną dokumentacją. Ja 
        uciekłem przez piwnicę. Cały 
        dzień dręczyło mnie przeczucie. 
        Ja wiedziałem, że to się stanie. 
          - Aresztowania? 
          On chwilę milczał 
        wyprostowawszy się na ławce. 
          - Stan wojenny. To pan nie wie? 
          - Wyskoczyłem przez balkon. 
        Uciekam cały czas. 
          Kolejarz ziewnął szeroko, 
        zasłaniając dłonią czarną jamę 
        ust. 
          - Ja też na wszelki wypadek. 
        Podobno rano będzie przemówienie 
        generała w telewizji. 
        Strzeżonego Pan Bóg strzeże, 
        więc wyskoczyłem na miasto. Na 
        mieście bezpieczniej niż w domu. 






        Takie teraz czasy. 
          Zatupotały ciężkie buty na 
        deskach podłogi wiaty. Ktoś 
        pchnął drzwi i za kłębami pary, 
        która momentalnie wywaliła się 
        na mróz, i za tą parą pokazali 
        się ludzie z automatami 
        przewieszonymi przez ramię. 
        Weszli do poczekalni oszronieni, 
        ze spuszczonymi nausznikami w 
        zimowych papachach, postukujący 
        filcowymi butami. Nikogo nie 
        pozdrowili i nikt z obecnych ich 
        nie zagadnął. Weszli jak 
        żołnierze obcej armii, choć na 
        ich rosyjskich czapkach błyskały 
        polskie orzełki. 
          Jeden z nich otworzył 
        drzwiczki piecyka, w którego 
        wnętrzu czerwieniał jak lawa 
        rozżarzony żużel. Drugi 
        wyciągnął z chlebaka manierkę i 
        położył ją pod rusztem pieca, 
        żeby zagrzać herbatę. 
        Postukiwali butami nie patrząc 
        na obecnych. Dziewczyna 
        demonstracyjnie odwróciła się i 
        jęła spoglądać przez szybki z 
        wachlarzami srebrzystej szreni 
        na zimową, długą noc bez końca 
        za oknem. 
          - Którego z nas wezmą? - 
        szepnął doradca Związku. Zdjął 
        okulary i połą płaszcza 
        wojskowego z dawnych lat 
        przecierał zapocone szkła. Ten 
        płaszcz z zielonego sukna z 
        zieloną płócienną podszewką 
        odziedziczył pewnie po ojcu albo 
        po dziadku. Ten płaszcz to było 
        dziesięcioro przykazań albo 
        testament po tych, co odeszli, 
        po tych, co odchodzą codziennie. 
          Żołnierze z automatami 
        gotowymi do strzału patrzyli w 
        okienko kasowe. Machinalnie 
        postukiwali nosami butów w 
        obcasy, choć w tej mrocznej 
        izbie było duszno, mokro i sucho 
        zarazem, mroźno i upalnie. 
          Tak im kazano nosić się z tymi 
        automatami, pomyślał Siódmy. 
        Jakiś generał wyczytał w 
        zagranicznej prasie wojskowej, 
        że żołnierz z przygotowaną do 






        strzału bronią budzi respekt. 
        Oni chcą siać grozę, taką 
        umiarkowaną, przaśną grozę. 
          - Aresztują według list - 
        odezwał się półgłosem do 
        doradcy, który uniósł okulary i 
        badał ich czystość w małym 
        świetle odrutowanej żarówki, do 
        której przylepiły się muchy i 
        tak umarły pod czarnym sufitem. 
        - Chodzą po domach i chwytają 
        śpiących w łóżkach. 
          - Żeby tylko doczekać świtu - 
        westchnął doradca. - Jak dam 
        nura, to mnie do przyszłego 
        Bożego Narodzenia nie znajdą. 
          Otworzyły się drzwi do 
        dyżurki. W progu stanął 
        zawiadowca, a może tylko dyżurny 
        ruchu, w czerwonej czapce. 
        Chciał się odezwać, ale tylko 
        popatrzył na żołnierzy i cofnął 
        się w głąb swojej kryjówki, 
        wypełnionej zwojami białej taśmy 
        telegrafu, która kłębiła się na 
        podłodze aż do czerwonych 
        dźwigni semaforowych, co chyliły 
        się ciężko ku okratowanemu oknu. 
          - Co to wszystko znaczy? - 
        spytał cicho Siódmy. - Matko 
        Boska. 
          - Chcą pokonać naród, ale to 
        im się nie uda. Usiłują spory 
        naród pośrodku Europy zapędzić z 
        powrotem do więzienia. 
          - Tak już było wiele razy. 
          - O czym pan mówi? - błysnął 
        okularami doradca. 
          - Powstania i klęski. Euforia 
        i depresja. Ja to widziałem. 
          - Cóż pan mógł widzieć. Takie 
        rzeczy widzi się raz w życiu. 
          - Ja widziałem. Widziałem 
        Powstanie Styczniowe, a 
        przedtem, wcześniej, 
        konfederatów barskich widziałem. 
        Matko Boska. 
          - Gdzież to pan widział? - 
        uśmiechnął się młody człowiek 
        błyskając szkłami. 
          - Cicho, cicho - szepnął 
        Siódmy - ja nad głową noszę całe 
        piętro jakiegoś istnienia. Ktoś 
        jest we mnie, nade mną. To moja 
        świadomość albo czyjaś 






        świadomość. Zgiełk myśli, chaos 
        przeczuć, Matko Boska. Widzę za 
        pana głową popielate światło, 
        jakby cienki neon wokół pana 
        czaszki. 
          - To odbity refleks w wilgoci. 
        Mnie się wydaje, że pana skądś 
        znam. 
          - Jesteśmy wszycy z jednej 
        sztancy. Ciągle nas dręczy, że 
        kogoś skądś pamiętamy. A to 
        tylko powtarzalność. Jak u 
        kotów. Wszyscy jesteśmy 
        jednakowi. Ale co to znaczy? 
          Wtedy ten człowiek w mroku 
        koło drzwi poruszył się jakby 
        obudzony. Zdawało się, że 
        rozwija coś z papieru. Lecz on 
        tylko coś mówił szeleszczącym, 
        martwym głosem. Mimowolnie 
        pochylili się w jego stronę. 
          - Wam potrzebny jest ojciec - 
        szemrał cicho. - Wam brakuje 
        tatusia, przewodnika stada, 
        wodza plemienia. Jesteście 
        przedszkolakami Europy. 
        Małolatami w starym burdelu. 
          - A ty kto jesteś? - spytał 
        Siódmy. 
          - Ja jestem kibic. 
        Przechodzień. Gap uliczny. 
          Wstał, zapiął guziki płaszcza 
        i wyszedł na dwór, wpuszczając 
        lodowatą mgłę do środka. 
          - O czym on plótł? - zapytał 
        doradca. - Kogo miał na myśli? 
          - Nas. Nasz los. 
          Żołnierze napili się herbaty, 
        zakręcili korek manierki i 
        ciężkim krokiem, nie oglądając 
        się, wyszli w ciemność nocy. 
          - Ciekaw jestem, czy mają 
        ostrą amunicję? - rzekł cicho 
        Siódmy. 
          - Lepiej się o tym nie 
        przekonywać - uśmiechnął się 
        doradca. 
          Dziewczyna odwróciła głowę od 
        okna i utkwiła spojrzenie w 
        Siódmym. Ma czarne, tatarskie 
        oczy, pomyślał. Wiele dziewcząt 
        w tych stronach ma takie oczy. 
        Za ścianą podmuch wiatru 
        przyniósł odległe huczenie 
        motorów. 






          - Straszne czasy - odezwał się 
        nagle kolejarz. - Coś strasznego 
        idzie przez cały świat. Czy 
        panowie zauważyli, jak 
        komplikuje się z dnia na dzień 
        wszechświat? To już za trudne 
        nawet dla Pana Boga. 
          - Może to nasz strszny czas. 
        Nasz osobisty wielki kryzys, 
        nasze indywidualne ogromne 
        zwątpienie? Co pan tam chowa za 
        pazuchą, panie fałszywy 
        kolejarzu? 
          - A skąd pan wie, że jestem 
        fałszywy? 
          - Ja wszystko wiem. 
          Uchylił poły i ukazał czarny 
        aparat fotograficzny ze 
        srebrzystym fleszem. 
          - Czekam na poranek. Idzie 
        niedziela, ale dla mnie to 
        będzie dzień roboczy. 
          - Złapią pana. 
          - Może złapią, może nie 
        złapią. Ja stąd pochodzę. To 
        znaczy urodziłem się w Ameryce, 
        ale mój ojciec przyszedł tu na 
        świat. Znam w tych okolicach 
        każdy kamień, każdy krzak, 
        każdego psa. Ojciec to śnił 
        codziennie, a ja śniłem z nim 
        razem. 
          - Mnie się wydaje - powiedział 
        wolno Siódmy - taką mam pewność, 
        że cały świat pochodzi stąd. Jak 
        Boga kocham, cała dusza 
        współczesnej ludzkości wywodzi 
        się stąd, z wideł Niemna i Wilii. 
          - Narwi i Bugu - dodał młody 
        człowiek w żołnierskim płaszczu, 
        ale w płaszczu, którzy nosili 
        żołnierze z 1939 roku albo 1945. 
          - Narwi i Bugu - zgodził się 
        Siódmy. - Może nawet z prawego 
        brzegu Wisły. 
          - Ale tylko z prawego - 
        zastrzegł fałszywy kolejarz. 
          Uczyniła się raptowna cisza. W 
        dyżurce klekotał monotonnie 
        telegraf, mocując się z 
        jednostajnym brumem silników 
        czołgowych, który wypełniał 
        ciemność grudniowej nocy. Za 
        szybą rozjaśniła się z wolna 
        daleka gwiazda. 






          - Pan Bóg ukrywa się w 
        Puszkarni - odezwała się raptem 
        dziewczyna zdejmując z głowy 
        słuchawki. 
          - Gdzie ta Puszkarnia? - 
        spytał fałszywy  kolejarz. 
          - Tam, w stronę Nowej Wilejki 
        - powiedział ktoś od drzwi. 
          Zwrócili głowy w tę stronę. 
        Ten sam nieznajomy stał w progu 
        otupując nogi.  Nie było widać 
        jego twarzy ani nawet rąk. 
        Ciemny tułów chwiał się miarowo 
        na tle oszronionych drzwi. - Tam 
        jest takie zakole Wilenki pod 
        wysokim glinianym urwiskiem. 
        Prastare uroczysko, gdzie wiele 
        pokoleń grzeszyło, cierpiało i 
        umierało. Tam jest coś w ziemi, 
        co po nocach świeci trupim 
        światłem. Tam jest zakopana 
        jakaś tajemnica. 
            - Pan Bóg ukrywa się w 
        Puszkarni - powtórzyła 
        dziewczyna. 
            - Przed kim się ukrywa? - 
        spytał Siódmy. 
            - Przed chaosem, przed 
        ludźmi, przed samym sobą - rzekł 
        nieznajomy. - Panu Bogu też już 
        dokuczyło to wszystko. Zdziczały 
        kryje się tam w krzakach. Zapali 
        czasem jakieś drzewo albo huknie 
        trąbą powietrzną, rozszlocha się 
        jękiem kosmicznym, a wtedy 
        chmury lecą całe w czerwieni tuż 
        nad ziemią i pod sinym niebem, 
        lecą z północy na południe, 
        pędzone niepokojem z zaświatów. 
        Teraz ciężko jest Panu Bogu. I 
        na niego przyszedł czas. Co masz 
        tam w torbie, dobry człowieku? 
          - Ja? - spytał Siódmy. 
          - Tak, ty. Pokaż, co niesiesz 
        z sobą w świat. 
          - A kto ty jesteś? 
          - Przecież mówiłem. Wędrowiec. 
        Pielgrzym. 
          - Z policji czy z więzienia? 
          Wtedy on przeżegnał się 
        szeroko, świecącą mgliście ręką. 
          - Ja jestem ten, który mówi 
        słowo. Pokaż te wiersze. Wyjmij 
        jedną stroniczkę z torby i 
        przeczytaj. 






          Siódmy posłusznie rozpiął 
        torbę, wyjął matrycę pierwszej 
        strony. Z pewnym trudem jął 
        czytać odwrócony tekst:
        
          Głupiec pisze wiersz@ cham 
        pisze wiersz@ ksiądz pisze 
        wiersz@ grubas pisze wiersz@ 
        chory pisze wiersz@ ja piszę 
        wiersz@
          ksiądz czyta wiersz grubasa@ 
        głupiec czyta wiersz chorego@
        cham czyta wiersz księdza@ 
        grubas czyta wiersz głupca@ ja 
        czytam swój wiersz@
          no i co no i nic@
        
          Schował matrycę do torby, jął 
        starannie zapinać plastykowe 
        rzemyki. Znowu odezwały się 
        gdzieś w głębi nocy motory na 
        wysokich obrotach. 
          - Nie wiem, czy warto 
        ryzykować głową za takie wiersze 
        - rzekł niepewnie kolejarz. 
          - To tylko jeden kawałek. Nie 
        wiadomo, co jest dalej. Mam tu 
        sto takich matryc. 
          - A jak się on nazywa? - 
        spytał doradca. - Ja znam 
        wszystkich poetów. 
          - Nazywa się Z. Z kropką. 
          Pojawił się dyżurny, trzymając 
        okrągły pałąk na kiju. Wewnątrz 
        pałąka tkwił złożony papier. 
          - Leci towarowy z węglem. 
        Chcecie popatrzeć? 
          Fałszywy kolejarz i prawdziwy 
        doradca ruszyli za dyżurnym. 
        Znowu kłębiasty mróz wtoczył się 
        do poczekalni. Dziewczyna wstała 
        z ławy, podeszła do Siódmego. 
        Była wysoka, prawie jego 
        wzrostu. 
          - Pan naprawdę mnie nie 
        pamięta? - spytała. 
          Zawahał się. Wiele dziewcząt z 
        jego dzieciństwa miało wystające 
        skuły policzków, ciemne skośnawe 
        oczy i usta złożone jak do 
        pocałunku. 
          - Nie pamiętam, dziecko. 
        Wszystkie twarze mi się plączą. 
        Wszyscy są podobni do siebie, 
        Matko Święta, ja się tak 






        starzeję. 
          - Byliśmy w tym samym 
        sanatorium gruźliczym. W górach, 
        a właściwie w dolinie między 
        górami nad potokiem z lodowatą 
        wodą, w której próbowaliśmy 
        pływać latem. Pan się przyjaźnił 
        z takim jednym bez nogi. Jego 
        ojciec był dowódcą akowskim, a 
        matka przedwojenną aktorką. 
          - Tak, leżałem w takim 
        sanatorium. Ale to było 
        strasznie dawno. 
          - Na wieczorku zapoznawczym 
        pan mnie pocałował. I obiecał 
        miłość aż do śmierci. 
          - Obiecywałem? Tak, chyba 
        wiele razy obiecywałem. Zawsze 
        szczerze, bo ja każdą kobietę, 
        którą pokochałem, chciałem 
        kochać do śmierci. 
          - Potem pan wyjechał do 
        krewnych na święta nad morze i 
        nigdy już do nas nie wrócił. 
          - Tak, pojechałem na Boże 
        Narodzenie. 
          - Spotkał pan tam gąskę o 
        słodkiej urodzie, której 
        pilnowało dwóch przystojnych 
        braci, bo to była przystojna 
        rodzina, zaczynając od matki, 
        wdowy wojennej. Po co pan 
        obiecał ożenek? Trzeba było 
        obiecać tylko miłość aż do 
        śmierci. 
          - Takie były czasy. Była wtedy 
        moda na ożenki i zamążpójścia. 
        Zrobiłem to, co wszyscy robili. 
          - Dlaczego pan nie wrócił? Ja 
        tak strasznie czekałam na pana. 
        Tak dotkliwie, przejmująco 
        czekałam w dzień i w nocy, bo 
        przecież pan pamięta, że w nocy 
        się u nas nie sypiało. Łaziliśmy 
        po tym dziwnym labiryncie jak 
        świątynia Ozyrysa i słuchaliśmy 
        wiatru. To sanatorium jakiś 
        wariat wybudował u wylotu 
        przełęczy. Chorowaliśmy i 
        umieraliśmy w rzece wichrów. 
          Odezwała się lokomotywa głosem 
        oceanicznego okrętu. Tak podczas 
        wojny gwizdały niemieckie 
        parowozy. Powoli narastał 
        rytmiczny łoskot kół, aż 






        wreszcie za oknem zaczął 
        przewalać się ciężki pociąg, 
        ciągniony przez dwie lokomotywy. 
        Drżały cienko szyby, dygotały 
        ściany, jakaś wibracja z podłogi 
        wspinała się po napiętych 
        nogach. 
          - Ja o panu tyle lat myślę i 
        nie mogę zapomnieć - mówiła, a 
        łoskot pociągu z wolna zagłuszał 
        jej słowa. 
          - Jak ty się nazywasz, dziecko 
        - spytał dziwiąc się sobie, że 
        używa tego idiotycznego słowa 
        "dziecko", którego używają 
        wszyscy beznadziejni starsi 
        panowie. 
          Ona szeroko otwierając usta 
        skandowała sylaby. Ale on już 
        nic nie słyszał. 
          - Jak? - ujął ją za ramiona. 
          Jeszcze raz powtórzyła te 
        ruchy warg tak nieprzyzwoicie 
        kuszących i pięknych. 
          - Nie rozumiem. 
          Wtedy ona nagłym ruchem zdjęła 
        z głowy pałąk słuchawek i 
        wetknęła je na czaszkę Siódmego. 
        I nagle posłyszał muzykę aniołów 
        wypełniającą tę poczekalnię, tę 
        dolinę i cały świat ogarnięty 
        wojną albo ogarniany przez 
        zamachy wojskowe. Wydało mu się, 
        że coś go odrywa od ziemi i 
        unosi coraz wyżej w górę, w 
        nieskończoność wstrząsających 
        dźwięków i raptownych mgnień 
        ciszy. 
          - To Mahler? - spytał. 
          Ona patrzyła mu w oczy i byli 
        spięci pępowiną przewodu, który 
        łączył słuchawki z magnetofonem. 
        Patrzyła nic nie mówiąc, a 
        źrenice jej jakby zatapiały się 
        w jego oczodołach i było mu 
        słodko, lecz zarazem 
        niezręcznie. 
          - Ja już jestem stary. Za 
        późno - powiedział szeptem. 
          Potoczyły się skądś kłęby 
        pary. To oni wracali z peronu. 
          Siódmy zdarł z głowy 
        plastykowe słuchawki. W stronę 
        magicznej Puszkarni, gdzie 
        naprawdę ukrywał się strwożony 






        Pan Bóg, oddalał się zacichający 
        grzmot rozpędzonego pociągu. 
          - Wacha zabiła chłopca - rzekł 
        dyżurny. 
          - Jakiego chłopca? - spytał ze 
        zgrozą Siódmy. 
          - Tego, co kradł węgiel z 
        pociągu. Pan nie wie? 
          - Tak, bardzo dawno temu też 
        wacha zastrzeliła chłopca, który 
        miał rude włosy i seplenił. 
          Dziewczyna jakby trochę 
        tanecznym krokiem wróciła na 
        swoją ławkę. Szła tym tanecznym 
        krokiem odruchowo, bo wiedziała, 
        że obserwują ją mężczyźni. Nawet 
        dyżurny zatrzymał się w drzwiach 
        swojego pokoiku z pustym kijem w 
        ręce. Ten pałąk z owym 
        tajemniczym papierem zrywał w 
        biegu maszynista 
        przejeżdżającego pociągu. Po 
        prostu wychylał się ze swojej 
        kabiny i nadziewał na rękę to 
        wiklinowe kółko, jakby grając w 
        serso. Więc teraz odprowadzili 
        ją wzrokiem, zaczekali, aż 
        usiadła i nałożyła słuchawki na 
        uszy. Dyżurny zatrzasnął drzwi 
        swojej dyżurki. 
          Nieznajomy już nie wrócił. 
        Tylko fałszywy kolejarz i młody 
        człowiek - który wcale nie był 
        taki młody - w wojskowym 
        płaszczu ulokowali się na swojej 
        ławie, wyciągnęli przed siebie 
        nogi. 
          - Ja noszę na sobie, nad sobą, 
        całe piętro czegoś uciążliwego, 
        jakby nie mojego, jakby cudzą 
        obecność, inną nadrzędność, obcą 
        wzniosłość. Nie umiem tego 
        objaśnić, ale mnie to męczy - 
        mówił cicho Siódmy. - Kiedyś 
        myślałem, że zwariuję. Ale nie 
        zwariowałem, bo się 
        przyzwycczaiłem. 
          - O jakim ojcu mówił tamten 
        człowiek? - spytał raptem 
        kolejarz. 
          - Szydził z nas. Chciał nam 
        dokuczyć. Gryzł sercem jak poeta 
        - odparł doradca Związku. 
          - A pan jest dziennikarzem - 
        Siódmy tknął palcem kolejarza. - 






        Pan sobie kupił na ciuchach ten 
        płaszcz i udaje pan robociarza. 
        Pan tu przyjechał, żeby uciułać 
        grosza na dom na Florydzie i na 
        jacht pełnomorski, o którym 
        marzył pański ojciec i nigdy się 
        nie dorobił tego jachtu. Pan tu 
        zamierza zrobić majątek na 
        naszym nieszczęściu. 
          - Ja już zarobiłem - 
        powiedział rzeczowo zdemaskowany 
        dziennikarz. - Już mi kończą 
        budować ten dom na Florydzie. Co 
        pan chce. Niech i mnie coś 
        kapnie za to, że w moich żyłach 
        płynie krew podobna do waszej. 
          - Patrz pan, jaki bezczelny - 
        rzekł Siódmy do doradcy. Ale 
        powiedział to bez złości, nawet 
        jakby z podziwem. - Ruszył nocą 
        na polowanie. Naszych wożą po 
        mieście jak kapustę, a on czeka 
        na światło dzienne, żeby 
        strzelić widoczek z czołgami i z 
        kościołem pełnym wiernych, z 
        patrolem uzbrojonym po zęby i z 
        dzieckiem płaczącym na ręku 
        matki, z aresztowanym poetą i 
        rozjechanym przez czołg 
        drogowskazem wskazującym zachód. 
          - Cicho, cicho, - uspokajał 
        dziennikarski kolejarz czy 
        kolejowy dziennikarz - zaczyna 
        świtać. Coś się kończy, coś się 
        zaczyna. 
          - Kończy się straszna noc, 
        zaczyna się fatalny dzień - 
        westchnął mężczyzna w wojskowym 
        płaszczu. 
          - Trzeba szukać meliny - 
        szepnął Siódmy. 
          - Kryjówki na kilka dni czy na 
        całe życie? 
          - Ja już na całe życie. Nie 
        mam wyboru. Nie mam czasu - 
        dodał Siódmy. - Matko Święta. 
        Może ja leżę na stole 
        operacyjnym i jakiś chirurg 
        wycina mi guz z mózgu. 
          - Nie, nie. Pan się rozkoszuje 
        stanem wojennym. Odbija wam się 
        wojną. 
          - Co pan plecie? Jaki stan 
        wojenny? Mnie boli głowa. 
        Wyszedłem łyknąć świeżego 






        powietrza. Lubię wyjść o świcie 
        przed dom. Mam znajomych 
        świtowych. Roznosicielkę mleka, 
        pewnego szofera i jakiegoś typa, 
        który nigdy w ogóle nie śpi. 
        Całą noc tłucze się po klatkach 
        schodowych, po podwórzu, po 
        ulicy. Straszy, jak duch, 
        pijaków, kurwy i narkomanów. 
          - Patrzcie, świta, a coraz 
        gorzej widać. 
          - To nic, to tylko zawiadowca 
        zgasił światło. Oszczędza, jak 
        to podczas wojny. 
          - Wojny kogo z kim? 
          - Wojny dobra ze złem. 
          - To już było. Przeszło do 
        baśni i legend. 
          - Ale wróciło do naszego 
        życia. Szatan nałożył mundur, 
        przypiął pistolet i ruszył w 
        świat. W nasz biedny świat. 
        Szukać zwady. Pobić się z 
        aniołami, którzy zadają się z 
        pedałami. 
          - A Pan Bóg ukrywa się w 
        Puszkarni. 
          - Z Puszkarni kiedyś wielu 
        ludzi wyszło na świat. Uczonych, 
        wynalazców, poetów, filozofów, 
        skrzypków, malarzy. Cały świat 
        to jedna wielka Puszkarnia. 
        Wszyscy wyjechali, wyszli, 
        uciekli z Puszkarni. 
          - Już świta. Trzeba szukać 
        meliny. 
          - Już świta. Trzeba dalej 
        żyć. Trzeba jakoś żyć. 
          - Komu wojna, komu krowa 
        dojna. 
          - Pan do mnie pije? 
          - Ja w ogóle. Boli mnie głowa. 
        Nade mną dziesięć pięter. 
          - Gdzie ta dziewczyna? 
          - Siedziała pod oknem. 
          - Nie ma. Sczezła, rozpłynęła 
        się, odeszła z nocą. 
          - Już dzień. 
          - Zobaczymy, co przyniesie. 
          - Dzień dobry i do widzenia. 
          - Może się spotkamy. 
          - Wszyscy kiedyś się spotkają. 
        
          Ja: 
        






          Leży koło mnie, o kilka lat 
        starsza, jasnowłosa czy 
        złotowłosa, opalona w każdym 
        calu skóry, przydymiona 
        czerwcowym słońcem na kolor 
        karmelu albo jakiegoś cukierka 
        zapamiętanego z dzieciństwa, 
        naga zupełnie i nie wstydząca 
        się swojej nagości. Ja też goły 
        leżę koło niej i nie wstydzę się 
        pierwszy raz w życiu swojej 
        golizny. 
          Za otwartym oknem strasznie 
        dużo słońca, potop słońca, 
        kataklizm eksplozji słońca. Za 
        otwartym oknem studnia podwórza 
        wypełnionego przejrzystym 
        światłem letniego słońca z 
        cienkimi kolumnami cieni w 
        załomach ścian. Słuchamy 
        jednostajnego klaskania piłeczki 
        pingpongowej o gumowaną rakietkę 
        i o blat stołu z jesionowego 
        drzewa. Czasem któryś z graczy 
        coś krzyknie albo coś powie 
        prawie szeptem. Poznajemy oboje 
        głos jej męża, który zabija nudę 
        niedzielnego popołudnia grą w 
        ping_ponga. Nie wiem, co ona 
        myśli, ale mnie ta jego 
        obecność, współuczestnictwo w 
        naszym grzechu, przyprawia o 
        głośniejsze bicie serca, dodaje 
        jakiejś zdrożnej słodyczy naszym 
        pieszczotom. 
          Ona leży na wznak naga i 
        bezwstydna, choć zamknęła oczy i 
        wiem, że nie spojrzy na mnie aż 
        do chwili, kiedy się ubierze, 
        podejdzie do drzwi. To znaczy 
        nie wiem, jedynie się domyślam, 
        bo przyszła do mnie pierwszy raz 
        po tygodniach czułych rozterek. 
          Za oknem grają w ping_ponga, 
        na dachach baraszkują wróble, w 
        piwnicy, gdzie mieszka jakiś 
        inwalida, muzykują na 
        akordeonie, a ja z nią, a ona ze 
        mną, pośrodku zburzonego przez 
        wojnę miasta, a my oboje na 
        zdobycznym tapczanie uczymy się 
        miłości, to znaczy ja się uczę, 
        bo ona pewnie wszystko umie, ale 
        z jakiejś rozkosznej przekory 
        nie chce mnie uczyć. Uczę się 






        jej leciutko brązowego ciała 
        skropionego tu i ówdzie złotem 
        niewiarygodnie miękkich włosów, 
        uczę się zabiegów miłosnych, sam 
        z siebie domyślam się tajemnic 
        budzenia rozkoszy. Ona zaciska 
        powieki i przez te powieki 
        patrzy na nowy sufit z plamami 
        słońca, leciutko się uśmiecha, 
        kącik ust drży ledwo 
        dostrzegalnie. Nie pomoże mi, 
        szelma, w moich staraniach, choć 
        wśród ludzi potrafi mi okazać 
        raptowną i skrytą czułość. 
          Męczę się słodko ze swoją 
        niewiedzą i jej umyślnym uporem, 
        walczę w to senne popołudnie 
        letnie z pierwszą dziwną 
        przeciwnością losu, więc 
        szamoczę się z nią, ze sobą, z 
        jej ciałem i swoim ciałem, więc 
        dyszę, pocę się, jęczę, obracam 
        nią, gryzę ją, szczypię, całuję, 
        wsysam, pożeram. Zziajany, 
        rozdygotany, trzęsący się 
        wewnątrz jak galareta, 
        rozdzieram ją wreszcie wredną na 
        pół, ciągle jeszcze bezczelnie 
        senną, leniwie uśmiechniętą, 
        jakby nieświadomą mojej walki z 
        materią brązową i złotowłosą, 
        więc nareszcie rozdzieram ją na 
        pół, dostaję się do jej gorącego 
        jak grzeszne piekło środka i 
        raptem czuję, że mdleję, że 
        słabnę, że tracę przytomność, że 
        po prostu umieram z miłości. 
        
          Rozdział IV
        
          Siódmy wszedł w zaśnieżony 
        kanion ulicy Lwowskiej, jednej z 
        niewielu ulic warszawskich nie 
        zburzonych podczas drugiej wojny 
        światowej. I tu było jeszcze 
        pełno gorących śladów istnienia, 
        bujnego życia, gwałtownej 
        eksplozji Związku. Wielki 
        transparent na cześć Związku 
        kołysał się w poprzek ulicy, od 
        jednego balkonu do drugiego, 
        między balkonami zwolenników 
        Związku, który jeszcze wczoraj 
        trzymał cały kraj w garści. 
        Hasła, napisy, ulotki, jeszcze 






        to wszystko było na powierzchni 
        życia tej grudniowej niedzieli. 
        Ale u wylotów ulic stali 
        żołnierze z wymierzonymi przed 
        siebie automatami, chyba 
        konstrukcji Kałasznikowa albo 
        może jakiego innego pracowitego 
        inżyniera radzieckiego. Na 
        placyku przed gmachem 
        politechniki czuwały skoty. 
        Gdzieś z głębi domów dudnił 
        monotonnie głos generała, który 
        w nienagannej polszczyźnie 
        apelował przez radio do 
        obywateli, powoływał się na 
        konieczności historyczne, brał 
        na siebie odpowiedzialność. 
          A Siódmy niósł jeszcze pod 
        powiekami oczu ten skrawek 
        peronu stacyjki pod Wilnem, 
        grudniowy brzask z rumianą łuną 
        na wschodzie, to znaczy nad 
        lesistą krawędzią stoku, za 
        którym była Górna Kolonia. Minął 
        pochlapane wapnem bryły węgla, 
        co go wożono na ścięty lutym 
        mrozem front wschodni pod 
        Leningradem albo Smoleńskiem, i 
        zobaczył między urwiskiem peronu 
        a szyną, w puchu śnieżnym 
        zagrzebany bezkształtny tłumok 
        ciemnej odzieży i rudą sierść 
        chłopca nazywanego przez kolegów 
        "miedzianą główką". Z boku 
        wyciekła niewielka kałuża 
        jaskrawoczerwonej krwi, która 
        nie krzepła w tym nadrannym 
        przymrozku. I Siódmy wiedział, 
        że nikt nie przyjdzie po ciało 
        "miedzianej główki", bo on nie 
        miał rodziców, przyjeżdżał na 
        osi pod wagonem z Wilna, na osi, 
        ale częściej na buforze, 
        przyjeżdżał, żeby kraść węgiel, 
        a tu było łatwiej kraść, gdyż 
        pociąg zwalniał bieg i łatwiej 
        było ukryć węgiel w szpalerach 
        przeciętych świerków, co 
        chroniły kolej przed zawiejami. 
        Dopiero przed nocą dobrzy ludzie 
        wyciosają pod nasypem kolejowym 
        płytki grób i zakopią tam 
        "miedzianą główkę", i zostanie 
        on tam w łańcuchu mogił, co 
        znaczą ze wschodu na zachód 






        szlak ofiar wojny, jeńców 
        wojennych i zwykłych, normalnych 
        samobójców. 
          Siódmy niósł w oczach ten 
        strzęp zasypanej śniegiem 
        Kolonii Wileńskiej przez ulicę 
        Lwowską i dziwił się temu, że 
        idzie tą ulicą, że nikt go nie 
        ściga, że miasto milczy, 
        zasłuchane w przemówienie 
        generała albo wstrząśnięte 
        niebywałym i niespodziewanym 
        wybuchem dziwnej wojny między 
        narodem i wielbicielami 
        ościennego mocarstwa lub 
        zemdlone od ogromnego wysiłku, 
        na jaki zdobyło się w ciągu 
        ostatniego roku. Więc Siódmy 
        szedł przez to milczące miasto, 
        wypełnione tylko zduszonym w 
        murach gdakaniem orędzia i 
        gwałtownymi zrywami silników 
        czołgowych na najwyższych 
        obrotach. 
          Stanął przed tą znajomą bramą, 
        co to kiedyś może nawet była 
        zabytkiem secesji, a teraz już 
        jawiła się tylko jako jakaś 
        tratwa zbita ze starych mebli i 
        młodych zmurszałych desek 
        kradzionych po budowach. Przed 
        tą bramą wystał wiele godzin 
        niczym żołnierz na warcie. Ta 
        brama to był tunel w głąb 
        zgiełku zapomnianych emocji, 
        niewczesnych uniesień i 
        grzesznych nadziei. Ta brama po 
        prostu prowadziła do mieszkania 
        Heni.
          Podniósł głowę. W jej oknie 
        nie było wazonika pelargonii, 
        umówionego symbolu 
        bezpieczności. Zaczął postukiwać 
        zziębniętymi nogami. Nie ma 
        dokąd wracać, pomyślał. Jeśli 
        czekają na mnie, to wszędzie 
        czekają. Nie ma dobrego wyjścia. 
          Ale jeszcze zwlekał. Chciał 
        odwlec ten moment, kiedy cztery 
        razy zastuka do jej drzwi ze 
        śladami przedwojennej elegancji. 
        Nad miastem leciał śmigłowiec, 
        leciał jakoś bokiem, jakby 
        znoszony przez wiatr. To był 
        ogar, pies myśliwski, tropiciel 






        ściganych w tym wielkim 
        polowaniu. Nie, to był jastrząb, 
        zielono_niebieski drapieżny 
        ptak, wypatrujący ofiar spod 
        mglistego nieba pełnego mroku i 
        przejmującej wilgoci. 
          Kiedy wchodził w bramę, 
        usłyszał jeszcze za sobą 
        buksującą w śliskim śniegu 
        jezdni sukę milicyjną. Odwrócił 
        się ostrożnie. Wracała z połowu. 
        Za odrutowanymi szybami 
        majaczyły czyjeś blade, zmęczone 
        od niewyspania twarze. Siódmy 
        wiedział, jak takie twarze 
        wyglądają, choć im się dobrze 
        nie przyjrzał, bo samochód, 
        zataczając się niczym pijany, 
        pojechał w stronę ulicy Koszykowej. 
        Tak, Siódmy wiedział. 
          Wszedł na schody pełne 
        kościelnych kolorów. To resztki 
        witraży w połatanych oknach 
        oświetlały mocnymi barwami 
        marmurowe, wyszczerbione schody 
        i ściany ze sztukateriami, ledwo 
        widocznymi pod wieloma warstwami 
        farby olejnej. Bo socjalizm to 
        imperium farby olejnej, która 
        przykrywa całą szpetotę 
        zmurszałych miast, nie 
        dobudowanych fabryk i walących 
        się ogrodzeń. 
          Stanął przed drzwiami tak 
        dobrze znanymi, które zawsze, od 
        lat, wywoływały nierówne bicie 
        serca. Nacisnął zżółkły guziczek 
        staroświeckiego dzwonka 
        elektrycznego. Łapał z wysiłkiem 
        drobne hausty postnego 
        powietrza przesyconego mrozem. 
        Mam pewnie stan podgorączkowy, 
        pomyślał. Kiedyś tak strasznie 
        bałem się stanów 
        podgorączkowych, a dziś mi 
        wszystko jedno. Wszystko jedno 
        czy płuca, czy serce.  
        Usłyszał odgłos kroków w głębi 
        mieszkania. Ktoś nadchodził bez 
        pośpiechu. Ale to nie była 
        Henia. To zbliżał się mężczyzna. 
        Uciekać, przemknęło mu przez 
        myśl. Runąć w dół na złamanie 
        karku. Może nie dogonią. 
        Wszystko jedno, westchnął. Nie 






        mam sił uciekać. Wszystko jedno. 
        Kiedy tak wszyscy mówili do 
        siebie? Podczas okupacji, w 
        starożytności mojej, naszej, 
        waszej. Przed wiekami 
        dziesiątków lat. 
          Brzęknął łańcuch, zazgrzytał 
        znajomy zamek, drzwi uchyliły 
        się nie za mocno, tyle, ile 
        trzeba. Nie dogolona gęba 
        mężczyzny w średnim wieku 
        wysunęła się na klatkę schodową. 
        Jeszcze ostry kac siedział w 
        tych zbolałych i podkrążonych 
        oczach. 
          - Słucham? - spytał nie znany 
        człowiek. 
          - Czy zastałem panią Henię? - 
        odchrząknął Siódmy, zadziwiony 
        tą niewczesną elegancją swego 
        tekstu. 
          - Pan się pomylił - powiedział 
        mężczyzna, walcząc z 
        obezwładniającym kacem. 
          - Dlaczego się pomyliłem? 
          - Dlatego, że pani Henia 
        mieszka piętro wyżej. 
          - O Matko Święta, jak to się 
        stało? 
          - Bywa - rzekł 
        konfidencjonalnie nie ogolony 
        mężczyzna. - Taka noc. Co się, 
        panie, dziwić. 
          - To przepraszam. 
          - Nie ma za co. Może pan iść, 
        tam spokojnie. 
          Przeskakując po dwa stopnie 
        dopadł jej drzwi. Tyle lat tu 
        chodził i nie zauważył, jak te 
        wszystkie drzwi podobne do 
        siebie. Pierwszy raz pomylił. 
          Otworzyła natychmiast, jakby 
        już czekała pod drzwiami. Bez 
        słowa padli sobie w objęcia. Pod 
        rozpiętym kożuchem poczuł jej 
        duże, wspaniałe piersi, pełne 
        cudownego ciepła. 
          - Chwała Bogu - szepnęła. - 
        Chwała Bogu. 
          - Byli po mnie w nocy. 
        Uciekłem przez balkon. 
          - A Wanda? 
          - Nie wiem. Ona dzisiejszej 
        nocy dziwnym trafem dobrze 
        spała. Jej nie zrobią nic złego. 






          - Masz temperaturę? 
          - Odrobinę. Kilka kresek. 
        Podziębiłem pewnie płuca. 
          - Chodź do pokoju. Zrobię 
        zaraz herbatę, bo mam wrzątek. 
        Dlaczego od razu nie 
        przyszedłeś? 
          - Nie chciałem przyprowadzić 
        za sobą. Byłem daleko. Zniosło 
        mnie trochę. 
          - Co ty mówisz? 
          - Nie, nic, tak sobie bredzę. 
        Jak miło wejść do domu. 
          Jej pokój także przypominał 
        okupacyjne mieszkania. Kilimek z 
        ludowymi palmami wisiał na 
        głównej ścianie. Etażerka z 
        książkami, obrazek święty koło 
        okna, parawan obrzucony babskim 
        przyodziewkiem, tam zasuszony 
        kwiatek, tu wyblakła wstążka, 
        wielki plakat Związku, już 
        nieaktualny, a jeszcze w pełni 
        żywy. Radio brzęczało odezwą 
        generała, który z namaszczeniem 
        ślubował wierność ościennemu 
        mocarstwu. 
          Biegała między kuchenką 
        elektryczną i stołem. Patrzył na 
        jej wysoką, silną sylwetkę. To 
        była mocna kobieta o ciężkich 
        piersiach i szerokich biodrach. 
        Tylko twarz, choć duża, miała w 
        sobie coś dziecięcego, 
        nadzwyczaj delikatnego. Ogromne 
        oczy z dziwnym fiołkowym 
        odcieniem, jakby odrobinę 
        roztargniony uśmiech i 
        zdumiewająca miękkość w ogólnym 
        wyrazie, coś w rodzaju tiulu, 
        najsubtelniejszej przesłony, 
        lekkiej mgiełki tajemnicy, seksu 
        i dziecinnego smutku. 
          To nieprawda, że znał ją wiele 
        lat. Tych kilkanaście miesięcy 
        to były właśnie lata. Tych 
        kilkanaście miesięcy współpracy 
        i flirtu, nieśmiałego romansu, 
        który rozpoczynał się co dzień i 
        codziennie gasł na zawsze. Henia 
        była kolpolterką Związku, a może 
        nawet czymś więcej, ale nie 
        chciał nigdy wiedzieć za wiele, 
        wolał ją taką właśnie, nie 
        rozpoznaną do końca. 






          Usiadł za stołem ze 
        staromodną serwetą nicianą. 
        Przechodząc dotknęła bielutkimi 
        palcami jego głowy. 
          - Może lepiej połóż się na 
        tapczanie. Widzę, że jesteś 
        zmęczony. 
          - Nie, nie, dziękuję - odparł 
        i zaraz pożałował. Może lepiej 
        byłoby rozciągnąć się na tym 
        tapczanie, po raz pierwszy 
        skorzystać z okazji i przełamać 
        tabu, którego tak zawzięcie 
        broniła. 
          - Słuchałeś radia? 
          - Nie, skądże. Błądziłem pół 
        nocy. Tyle wiem, co nic. Czołgi 
        na ulicach, miasto wymarłe, 
        samochody z aresztowanymi. 
          - Słuchałam Londynu. Wszystko 
        zawieszone, od Związku, przez 
        prawa obywatelskie, do 
        komunikacji. Kompletny letarg, 
        półśmierć całego państwa, wielki 
        sen pełen majaków i zmór. 
          - Codziennie gdzieś ogłaszają 
        stan wojenny - powiedział 
        zmęczonym głosem. - Przyszła i 
        na nas kolej. 
          - Na życzenie ościennego 
        mocarstwa - usiadła obok przy 
        stole, zaczęła białe dłonie 
        grzać o szklankę z herbatą. - 
        Dolać ci soku malinowego? 
          - Nie, dziękuję, Niusiu, na 
        moją gorączkę nie pomogą maliny. 
        Co będzie dalej, Niusiu? 
          - To ty mi powiedz, co będzie. 
        Przecież nie zwyciężą całego 
        narodu. 
          - Nie, nie - powiedział 
        sennie. - Co z nami będzie? Z 
        tobą, ze mną? 
          Patrzył na te sterty broszur i 
        ulotek wypełniające kąty pokoju. 
        Za oknem raptem odezwał się 
        dzwon kościelny, normalny 
        niedzielny dzwon, który wzywał 
        wiernych na mszę. 
          - Z nami? - spytała cicho. - Z 
        nami będzie tak, jak jest. To 
        mało? 
          - Mało - powiedział. - Wiesz, 
        że to mój ostatni romans. 
        Ostatni i nie spełniony. 






          - Już ja ci wierzę - pogroziła 
        mu cienkim, prawie dziecinnym 
        palcem. To było niepokojące: 
        wybujała kobiecość i coś 
        strasznie dziecinnego. - 
        Epatujesz mnie stale tą 
        ostatecznością. Przed tobą 
        jeszcze kawał życia. 
          - O Matko Święta, po co mi ten 
        kawał życia. Gdybym ja mógł 
        Wandę umieścić w szpitalu albo 
        jakimś sanatorium. 
          - Nie wolno ci tak mówić. 
          - Dlaczego? Tyle lat się 
        męczę. To się zaczynało powoli. 
        Od histerii, jakichś manii 
        prześladowczych, raptownych 
        depresji. A potem już było 
        piekło. 
          W radiu odezwała się po 
        długiej ciszy orkiestra 
        wojskowa. Siódmy milczał i 
        słuchał bezmyślnie marsza 
        "Rozszumiały się wierzby 
        płaczące", co było prawie hymnem 
        partyzanckim w czasie okupacji, 
        a podczas pierwszej wojny 
        światowej, skomponowany przez 
        rosyjskiego oficera artylerii, 
        jako "Pożegnanie Słowianki" 
        krzepił uczucia patriotyczne 
        dywizji carskich. 
          - Taki jest rytuał. Deklaracja 
        zamachowca i marsze wojskowe. 
        Wypróbowany po wszystkich 
        zakątkach świata. Oni są wszyscy 
        w zmowie. 
          - Kto?
          - Rządzący światem psychopaci. 
        Udają między sobą konflikty, 
        zatargi, nienawiści. Walczą ze 
        sobą na niby jak umówieni 
        zapaśnicy. To wszystko dla nas. 
        Wielki serial widowiskowy dla 
        nas maluczkich. A naprawdę to 
        się wzajemnie wspierają i 
        szanują. To wielka zmowa. 
        Gigantyczny spisek przeciwko 
        nam, frajerom i frajerkom. 
          - Co cię to obchodzi? Dam ci 
        termometr. Zmierz temperaturę. 
          - Po co będę mierzył. Ja 
        wszystko o sobie wiem. Ta 
        maleńka gorączka dodaje mi 
        wigoru, błysku, natchnienia. Jak 






        kieliszek szampana. Szampana 
        gruźlików. Jesteś za młoda. Nie 
        pamiętasz, nie widziałaś tych 
        zastępów wybladłych, zsiniałych 
        umrzyków, co tułali się latami 
        śród żywych, lękający się 
        jesieni, przerażeni nadchodzącą 
        wiosną. Może jednak przycupnę, 
        Niusiu, na tapczanie, na tym 
        dziewiczym łożu. 
          - Tak, połóż się, kochany, 
        przeniosę ci herbatę. Dać może 
        koc? 
          Podszedł chwiejnie, padł 
        ciężko w poprzek tapczanu. Radio 
        grało następne marsze i mogło 
        się wydawać, że znaleźli się 
        oboje w Południowej Ameryce. Ale 
        srebrzyste palce mrozu na 
        szybach przypominały o marnej 
        rzeczywistości. 
          - Chodź, Niusiu, siądź koło 
        mnie. 
          Usiadła posłusznie na skraju 
        tapczana. 
          - Co ty nosisz w tej torbie? 
        Dlaczego nie powiesisz na 
        gwoździu przy drzwiach? 
          - Nie mogę, dziecko, to mój 
        skarb. Matryce nowego tomiku 
        poetyckiego, który może ruszy z 
        posad bryłę ziemi. 
          - Wyjmij jedną stronę. 
        Powróżymy. 
          - Za darmo, nie. 
          - Będziemy się później liczyć. 
          - Heniu, ja ciebie naprawdę 
        kocham. A ty mi tyle lat nie 
        wierzysz. 
          - Wydobądź matrycę z tego 
        sejfu. Zobaczymy, dla jakich 
        strof narażasz swoje słabe 
        życie. 
          - To nie będą strofy. To 
        nowoczesna poezja. Zaglądałem w 
        nocy. 
          - No więc wyjmij los. Może dla 
        nas wspólny. 
          Otworzył plastykową torbę, 
        jaką noszą zaopatrzeniowcy małych 
        fabryk na dużych delegacjach 
        służbowych. Wyjął matrycę, 
        przyjrzał się jej pod światło z 
        pewnym rozrzewnieniem, bo był to 
        przecież jego wynalazek, a potem 






        jął z trudem czytać odwrócony 
        tekst. 
        
          kogo ja kocham@ ciebie czy 
        siebie
        ciebie przez siebie@ czy siebie 
        przez ciebie@
          kogo ja kocham@ coraz słabiej@ 
        coraz rzadziej@ odchodząc od 
        siebie@ od ciebie@
        
          Umilkł. Znowu odezwał się w 
        radiu jakiś marsz wygrzebany z 
        narodowego lamusa, marsz, który 
        ktoś kiedyś pożyczył z 
        zagranicznej operetki albo z 
        areny cyrkowej. 
          - Wszystko? - spytała Henia. 
          - Wszystko. 
          - Czy to na pewno wiersz? 
          - Chyba tak. Poeta z wolna się 
        rozkręca. Może i on w końcu 
        stanie się poetą. 
          Wstrząsnął nim raptowny 
        dreszcz. 
          - A myślisz, że my jesteśmy 
        poeci? - spytała obejmując go 
        sennym ruchem. 
          - Ty i ja jesteśmy poeci. Ale 
        unikamy ostentacji. Dlatego nikt 
        o nas nie wie. 
          Oswobodził się z jej objęcia i 
        sam ją objął. Poczuł w dłoni 
        słodkie ciepło ciężkiej piersi. 
        W głębi czaszki odezwały się 
        dźwięczne pulsy. Zwilżył 
        językiem zasychające usta. 
          - Niusiu, jak ja ciebie 
        strasznie pragnę. Popatrz, a 
        przecież jestem w latach. 
          - To tylko popęd. Nakaz 
        natury. Jako wyemancypowany 
        człowiek zapanuj nad bezmyślną 
        biologią - szepnęła. 
          Jął uporczywie zagłębiać dłoń 
        w jej upalny dekolt. Odtrąciła 
        go nagle. 
          - Przestań. 
          - Kiedy muszę. 
          - Nie musisz. 
          - Dlaczego ty jesteś taka 
        cnotliwa? 
          - Bo jestem. 
          - Niusiu. Powiedz mi, powiedz 
        mi dzisiejszego dnia, kiedy nie 






        wiemy, co będzie jutro, powiedz 
        mi Heniu, Niusiu słodka, kogo ty 
        kochałaś w życiu, czyja ty 
        byłaś. Co pamiętasz, a czego 
        żałujesz? Kto cię skrzywdził, a 
        kto uszczęśliwił? 
          Przyłożyła policzek do jego 
        dłoni. 
          - Jak strasznie szumią drzewa. 
        Nadchodzi wiatr halny. 
          - Tu nie ma nigdzie drzew. Dom 
        tak szumi. Sam z siebie. Może od 
        starości, może od złych 
        przeczuć. Zamknij oczy. 
          - Po co mam zamykać? Chcę 
        patrzeć na ciebie. 
          - Nic nie opowiem o sobie. Nie 
        chcę. Nie mogę. 
          - A zostaniesz moją żoną? Na 
        koniec życia. Na koniec mego 
        życia? 
          - Przecież ty masz żonę.
          - Ona jest chora, a już nie 
        mam sił, bo sam jestem chory. Ja 
        kogoś obcego noszę na plecach. 
        Ktoś obcy zakradł się i siedzi 
        we mnie, słyszysz, dziecko? 
          - Ona była bardzo ładna, 
        prawda? 
          - Była ładna, ale taką postną 
        ładnością. Najpierw mnie 
        onieśmielała tą urodą jakby nie 
        dla zwykłych ludzi, a potem 
        raptem spowszedniała i już nic 
        na to spowszednienie nie mogłem 
        poradzić. 
          - Pierwszy raz pozwoliłabym ci 
        zostać. Ale będziesz musiał 
        pójść dalej. U mnie jest 
        prowizoryczny punkt kontaktowy. 
        W każdej chwili ktoś może 
        przyjść. Nawet milicja. 
          - No to nie broń piersi, 
        Niusiu. Przecież one są tak 
        piękne, że wymagają adoracji. 
          - Nie, zostaw, nie wolno. 
          - Czego ty się boisz? Czego ty 
        się stale lękasz? Duże dziecko. 
        Duża kobieto. Duży człowieku. 
          - Będziesz musiał pójść. Dam 
        ci adres pewnego faceta na 
        Powiślu. To uzdrowiciel. Może 
        ciebie wyleczy. A przynajniej 
        natchnie otuchą. Co robisz, puść 
        mnie. 






          - Niusiu, ja słyszę rzekę. 
        Gdzieś za ścianą płynie rzeka z 
        mojego dzieciństwa. Taka ani 
        duża, ani mała rzeka 
        rozczesująca długie bez końca 
        wodorosty, włosy umarłych syren, 
        co śpią na dnie. 
          - Kogo ja kocham coraz 
        słabiej, coraz rzadziej 
        odchodząc od siebie, od ciebie. 
          - Cicho, nic nie mów. To marny 
        wiersz i nieprawdziwy. Ja cię 
        kocham, bo cię kocham. 
          - Za łatwo to mówisz. Co ty 
        wiesz o kochaniu. 
          - A co ty wiesz? 
          - Ja wiem. Domyślam się. 
        Czasami śnię. 
          - Dlaczego życie takie marne? 
          - Teraz będzie jeszcze gorsze. 
        Nie można myśleć tylko o sobie. 
          - A prawda. Wybuchła nowa 
        wojna. Na chwilę przestała mnie 
        boleć świadomość. Samo myślenie 
        niczym rwący ząb. Matko Święta, 
        jak się unicestwić. 
          - Co ty bredzisz? Prześpij się 
        i idź, bo może być za późno. 
          - Ja już nie śpię od lat. 
        Tylko przechodzę w inny wymiar 
        myślenia. 
          - Jak się nazywa ten wiersz? 
          - On nie ma tytułu. Cały tomik 
        nazywa się "Pieśni na głos 
        a capella". 
          - Dziwne pieśni. 
          - Autor ukrywa się pod 
        kryptonimem Z. Z kropką. 
          - Może to ty. 
          - Nie, chociaż ja także 
        pisałem kiedyś wiersze. To było 
        moje pierwsze zajęcie. Każdy 
        zaczyna od wierszy, a kończy na 
        spekulacjach giełdowych. 
          - Cicho, ktoś dzwoni. 
          - Wydało ci się, gdzieś u 
        sąsiadów odezwał się telefon. 
          - Telefony nie działają. 
        Cicho, muszę wstać. 
          - Zaczekaj, zaczekaj. Może to 
        najważniejsza chwila w naszym 
        życiu. 
          - Nie, nie, puść. 
          Zaczął ją całować pośpiesznie 
        w oczy, w usta, w gorące 






        zaklęśnięcie nad obojczykiem. 
        Czuł na wargach jakąś 
        przejmującą słodycz jak niegdyś 
        w dzieciństwie, gdy pierwszy raz 
        próbował cukrowej waty. 
          - Idź i pamiętaj. 
          - Co mam pamiętać? 
          - Już nie wiem sama. Wszystko, 
        wszystko. Idź, idź. 
          Podnieśli się z tapczana, 
        zaczął szukać kożucha, ona 
        wybiegła do korytarza. Słyszał, 
        jak otwiera drzwi i rozmawia z 
        kimś ściszonym głosem. Weszła do 
        pokoju spinając włosy w ciasny 
        kok nad białą, gorącą szyją. Za 
        nią pokazał się jegomość 
        szczelnie zarośnięty od czoła do 
        grdyki jakimś szarawym zarostem. 
        Był tylko w marynarce i z 
        kolorowym szalikiem pod brodą. 
          - To Piotr - rzekła - 
        poznajcie się. 
          - Dzień dobry i do widzenia - 
        powiedział Siódmy. - Już to dziś 
        chyby mówiłem. 
          - Dzień dobry. Miło pana 
        poznać. Coś o panu słyszałem - 
        rzekł zarośnięty młody albo już 
        niemłody człowiek. 
          Siódmy postał niezdecydowanie 
        koło drzwi. 
          - Niusiu, przyjdę tu jeszcze - 
        odezwał się po chwili, 
        przemagając w sobie jakąś 
        przykrość albo rodzaj wstydliwej 
        zazdrości. 
          - Myślę, że za dzień, dwa, mój 
        lokal będzie czysty, prawda 
        Piotrze? 
          - Zobaczymy - odparł 
        kompetentnie brodacz i uklęknął 
        w rogu pokoju, gdzie leżały 
        hurmy papieru. 
        
          Ja:
          
          Podkładam smolne szczapy do 
        ogniska, nad którym stoi na 
        cegłach wielki, usmolony, czarny 
        jak skała węgielna sagan z wodą. 
        Gotuję wodę na wrzątek, a 
        jeszcze wczoraj piłowałem w 
        brygadzie drzewo. Spuszczaliśmy 
        ogromne stuletnie świerki. I 






        wczoraj rzuciła mi się krew z 
        gardła. 
          Dziś z łaski komendanta nie 
        piłuję już ociekających żywicą 
        pni świerkowych, dziś gotuję 
        wrzątek w środku obozu - wyrębu 
        lasów dla ogrzania wojennych 
        miast. 
          Jest późna jesień i ja myślę 
        intensywnie, cały czas, od tych 
        nadrannych godzin, gdy budzę się 
        zlany potem, choć w baraku 
        przymrozek, więc myślę często, z 
        jakąś chyba beznamiętną 
        ciekawością, czy dożyję do 
        wiosny. 
          Las już prawie nie żyje. 
        Prawie wszystkie liście spadły 
        na ziemię i leżą mokre jak 
        znaczki pocztowe, i tylko 
        patrzą, do czego by się 
        przykleić. A za niewidocznym 
        brzegiem lasu słychać 
        przejeżdżające pociągi, wielkie 
        wolne zwierzęta jadące z wolnymi 
        ludźmi w swoich wnętrzach. 
        Pociągi te gwiżdżą, a właściwie 
        buczą, i ten ich ryk 
        transoceaniczny jest rykiem 
        wolności. Te pociągi jadą przez 
        niewolę, przez zniewolone miasta 
        i wioski, ale ciągną za sobą 
        jakiś welon wolności, swobody, 
        pędu, niezależności wobec 
        agresji małego stworzenia, jakim 
        jest człowiek. 
          Las już prawie nie żyje. Ale 
        tu i ówdzie coś właśnie zieleni 
        się, a nawet rozkwita. W tym 
        pierwszym umieraniu, w pierwszej 
        próbie śmierci przed zimą tuła 
        się jeszcze twarde życie, 
        kolorowe, pełne chlorofilu. 
        Ptaki nie śpiewają, nie gadają 
        między sobą w koronach drzew. 
        Czasem tylko któryś się odezwie 
        rozpaczliwym krzykiem trwogi 
        albo bólu. 
          Woda w saganie zaczyna się 
        niepokoić. Pierwsze bąble jak 
        baloniki ze szkła odrywają się 
        od dna i lecą do swego nieba, 
        czyli na powierzchnię. Ja się 
        rozglądam, widzę, że strażnicy 
        czymś zajęci. Cofam się tyłem do 






        pierwszych krzaków, martwych, 
        uschniętych, z chorągiewkami 
        poczewieniałych liści. Idę tyłem 
        długą chwilę, a potem odwracam 
        się, rzucam do ucieczki. Lecę 
        przez las, który przeszkadza mi 
        w ucieczce. Chwyta za ubranie, 
        bije witkami po twarzy, mota 
        mokrymi nićmi babiego lata. Ja 
        pędzę przez las i widzę już 
        światło zieleni między pniami 
        drzew. Ciepła słoność krwi, 
        obrzydliwie gęstej, wypełnia 
        usta, tamuje oddech. Jeszcze 
        tylko przeskoczyć, przedrzeć 
        się, przełamać ten niechlujny 
        płot z drutu kolczastego, a już 
        tam, we wschodniej stronie boru 
        narasta łoskot pociągu, jakby 
        stado dzikich zwierząt tratowało 
        w panice drzewa, krzaki, wysokie 
        paprocie. 
          I już jest łąka albo pole z 
        obfitą runią oziminy, i już 
        odkos z wypaloną przez iskry 
        trawą, i już wyszczerbione 
        schodki drewniane lory kolejowej 
        i zardzewiała poręcz, i jedna po 
        drugiej trzy serie ręcznego 
        karabinu maszynowego, i raptowna 
        świadomość śmierci, i coś w 
        rodzaju smutku, i jakieś 
        dojmujące zdziwienie i nadzieja, 
        że może jednak...
        
        
          Rozdział V
        
          Schodząc z ostatniego 
        półpiętra zobaczył w bramie 
        facecika w futrzanej czapie z 
        daszkiem na głowie, w 
        ortalionowej kusej kurteczce, 
        spod której wystawały jakieś 
        swetry, i w spodniach ni to 
        dżinsowych, ni to jakichś 
        roboczych. Typek ten zabijał 
        grabiałe ręce, chuchał przed 
        siebie skąpe kłaki pary, jakby 
        chciał ogrzać tę bramę pełną 
        przeciągów. Kiedy spostrzegł 
        Siódmego, ruszył do gabloty ze 
        spisem lokatorów i zaczął 
        starannie czytać wizytówki z 
        nazwiskami. 






          Kapuś, przyszedł za Piotrem. 
        Zobaczymy, co zrobi, pomyślał 
        Siódmy. Wyszedł na ulicę i 
        ruszył w stronę Placu 
        Konstytucji. Niebo się 
        przetarło, po bokach nad 
        horyzontem błyszczał jaskrawy 
        błękit. I nagle zobaczył na 
        brzegu tego nieba mknącą 
        kawalkadę opryczników Wielkiego 
        Iwana. Pędzili tuż nad 
        horyzontem, czarni, tajemniczy i 
        groźni w swoim ponurym 
        posłannictwie. Mknęli cicho, 
        przebiegle, można by powiedzieć 
        - skrytobójczo, raptem jeden z 
        nich, przywódca, pewnie sam 
        Maluta Skuratow, więc ten 
        legendarny zbój zwinął się nagle 
        i z dzikim, raptownym jazgotem 
        runął w stronę placu, przeleciał 
        nisko nad samymi dachami, 
        błysnął sinym, rybim brzuchem i 
        pomknął krzywym lotem za 
        upatrzoną ofiarą. Bo to była 
        sfora milicyjnych helikopterów i 
        pierwsi nieśmiali przechodnie 
        podnosili głowy, żeby spojrzeć 
        na obce, złowróżbne ptaki. 
          - Witam, przyjacielu, znowu 
        się spotykamy - usłyszał Siódmy. 
        Opuścił głowę i zobaczył przed 
        sobą byłego fałszywego 
        kolejarza, teraz fałszywego 
        księdza. Dziennikarz był w 
        dobrej formie. - Mam zdjęcia, 
        jakich jeszcze świat nie 
        widział. Ale wkrótce zobaczy. 
          - Cóż to za maskarada? Po co 
        to? Widziałem już na ulicy wóz 
        telewizji zachodnioniemieckiej. 
          - Tak, proszę pana. Ale mnie 
        wczoraj cofnęli akredytację. 
        Muszę teraz zarabiać na życie 
        ukradkiem. Już mi zresztą trzy 
        filmy wyjęli z aparatu. Ale one 
        były na stratę. Niech pan powie, 
        jak pan widzi przyszłość? 
          - To wywiad? 
          - Taka mała sonda. 
          - Trzeba będzie zaczynać od 
        nowa. 
          - Co zaczynać? 
          - Walkę o najprostsze rzeczy. 
        O godność, prawdę i o tę 






        konieczną do życia szczyptę 
        wolności. My to potrafimy. Wiele 
        razy już zaczynaliśmy. 
          - Pan tak jakoś skromnie. A tu 
        trzeba zaryczeć, zawyć, 
        zalewitować, żeby cały świat 
        zobaczył i usłyszał. Wszystkie 
        armie poderwano na nogi. 
        Prezydenci przerwali urlopy. 
        Kursy na giełdach poleciały na 
        łeb na szyję. Niech pan nastawi 
        ucha. Nie słyszy pan tej 
        drżączki, która idzie od zachodu? 
          - Niech ksiądz zasuwa, gdzie 
        trzeba - powiedział Siódmy. - A 
        to jeszcze księdza zaraz zwiną. 
          Rzeczywiście, pod arkadami 
        placu spacerował niedbale ten 
        szpicel spod domu Heni. 
        Zabijając ręce obserwował 
        rozmawiających w odbiciu 
        wielkiej szyby sportowego sklepu. 
          - O.K., O.K. - rzekł 
        skwapliwie fałszywy ksiądz i 
        ruszył żywo Marszałkowską w 
        stronę Alej Jerozolimskich. Lecz 
        nagle zatrzymał się pośrodku 
        ulicy, podniósł rękę i 
        pobłogosławił nadchodzącego 
        śpiesznie tajniaka. Ten zgłupiał 
        na moment, rozejrzał się dokoła 
        bezradnie, ale przekonał się, że 
        to tylko on jest błogosławiony 
        przez księdza w przykrótkiej 
        sutannie, więc zdjął futrzaną 
        czapeczkę, ukłonił się 
        niezdarnie, zerkając na boki, 
        czy jakiś kolega nie spostrzegł 
        tej chwili jego słabości. 
          Siódmy poszedł niezdecydowanie 
        w kierunku Placu Zbawiciela. 
        Zobaczył nieforemną kolejkę 
        przed jakimś barem kawowym. 
        Posępny tłum w ciemnych 
        tułubach, futrzasty króliczym 
        futrem, brzydki i zrezygnowany 
        wykupował pokruszone krakersy. 
        Za placykiem, w kościele, 
        huczały organy i ciżba takich 
        samych ludzi jak w ogonku przed 
        barem śpiewała wysokimi głosami, 
        nierówno, często fałszując ze 
        wzruszenia albo zimna, więc 
        śpiewała jękliwie nabożną pieśń. 
        Nad jej głowami świeciły się 






        złote światła ołtarza albo 
        kościelnych żyrandoli i to był 
        jedyny luksus w tym pustym 
        kawałku miasta, gdzie nie 
        jeździły tramwaje, gdzie ulice 
        zamykały tyraliery żołnierzy 
        odpędzających w boczne zaułki 
        nieliczne samochody, gdzie na 
        skwerach obracały się z 
        rzężeniem na ośnieżonych 
        gąsienicach czołgi z 
        wycelowanymi w okna, w bramy, w 
        spłoszonych przechodniów, z 
        wycelowanymi we wszystko co żywe 
        działkami i ciężkimi karabinami 
        maszynowymi. 
          - Co cię obchodzi ta sowiecka 
        hołota. Ten grzeszny tłum 
        łaknący świętości. Ta czerń 
        rozdeptująca się bezmyślnie na 
        chodnikach, bodąca się łbami, 
        zderzająca się zadem jak krowy 
        na pastwisku. Ta ponura tłuszcza 
        z oczami pełnymi cierpienia. To 
        stękające z bólu plemię skazane 
        już przez historię na zagładę. 
        Co oni cię obchodzą, obcy tobie, 
        wrodzy tobie, coraz dalsi tobie. 
        Niech odejdą w nicość, czyniąc 
        miejsce dla następnych pokoleń 
        niewolników. 
          Siódmy słuchał tego tekstu jak 
        głośnika radiowego, ale nagle 
        zrozumiał, że radio gra tylko 
        marsze wojskowe w 
        zabarykadowanych mieszkaniach 
        kryjących się ludzi. Zaczął się 
        więc rozglądać po tej kolejce z 
        drugiej strony ulicy, po tym 
        tłumie wspinającym się na schody 
        kościoła, aż wreszcie wzrok jego 
        zatrzymał się na niepozornej 
        postaci filera, co przytupywał 
        pod kolumną, spoglądając 
        oczekująco na Siódmego. 
          - Pan coś mówił do mnie? - 
        spytał Siódmy. 
          Kapuś chuchnął z irytacją w 
        złożone dłonie. 
          - Nic nie mówiłem. Pan sam do 
        siebie gadał. 
          - Ja mówiłem do siebie? 
          - Pewno, że nie ja. 
          Zostawił Piotra, poszedł za 
        mną, rzekł w duchu Siódmy. Ale 






        to nie jest wielki majster. 
        Jeszcze uczy się w terminie. 
        Trzeba go zgubić, bo za bardzo 
        ciekaw jest mojej torby. Te 
        wiersze wydadzą się podejrzane. 
        Dlatego, że takie 
        egzystencjalne. Dziś wszystko 
        jest polityczne i musi być 
        polityczne. Matko Święta, całe 
        moje życie było polityczne. 
        Kochałem politycznie, odżywiałem 
        się politycznie, dłubałem w 
        nosie politycznie, Matko Święta, 
        jak ja rzygnę raptem polityką. 
          Ruszył w stronę Polnej 
        niezdecydowany, co robić dalej. 
        I teraz raptem spostrzegł, że 
        już tyle godzin niesie ze sobą 
        ten łom żelazny, znaleziony koło 
        budki telefonicznej. Tyle rzeczy 
        gubił w życiu, zapominał, a ten 
        łom pobłyskujący srebrzyście, 
        poręczny, nie za gruby i nie za 
        cienki, ten łom pasuje, siedzi 
        pod pachą, skryty za torbą. 
        Niech siedzi, może się przyda, 
        może przyniesie fart. 
          Chciał pójść w stronę Pola 
        Mokotowskiego, zwabiony stepową 
        pustynią, ale się rozmyślił. 
        Gdzieś w okolicach Alei 
        Niepodległości grzmiały czołgi, 
        między chudymi, nagimi drzewkami 
        trudno byłoby znaleźć 
        schronienie. Nawet czarno_rudy 
        pies, który leciał przez to 
        pole, nie miał tęgiej miny. 
        Ulicą Marszałkowską, gdzieś z 
        tyłu, znowu pędziły budy z 
        aresztowanymi. 
          Finał nowego powstania, 
        pomyślał. Albo przesilenie 
        bezkrwawego powstania. Powstania 
        i upadki. Niemoralna polityka i 
        moralne katastrofy. Ciepło, 
        nawet duszno, temperatura idzie 
        w górę. Co mnie to wszystko 
        obchodzi. Matko Święta, co mnie 
        czeka po tamtej stronie. 
          Nagle zobaczył, że na skraju 
        tego pola, obok gigantycznego 
        pojemnika na śmieci, stadko 
        kundli, a nawet jakiś prawdziwie 
        rasowy pekińczyk, że kilka psów 
        szarpie i wyrywa coś spod 






        śniegu, warcząc na siebie, 
        poszczekując. Więc zatrzymał się 
        i patrzył, jak psy ciągną brudne 
        skrwawione bandaże z niechlujnej 
        sterty jakichś odpadków 
        zlodowaciałych, obsypanych chudo 
        ponową. Zauważył jakieś 
        zardzewiałe druciane rusztowania 
        chirurgiczne z resztką gipsu 
        albo gazy; szarpnięte przez psy 
        chwiały się rytmicznie na boki 
        jak wielkie łodygi ostów, 
        miotane wiatrem. 
          I raptem zamarł, bo z głębi 
        tej okropnej kupy wyskoczył 
        rześko ten spóźniony pies 
        czarno_rudy i wlókł jakąś 
        zdobycz w stronę stepów tego 
        Pola Mokotowskiego, wlókł to 
        coś, co od razu zdało się 
        Siódmemu czymś okropnym, wlókł 
        to, rysując głęboką bruzdę w 
        śniegu, wlókł i warczał, toczył 
        wściekłym wzrokiem dokoła, 
        odpędzając ewentualnych rywali, 
        wlókł to zajadle i z triumfem, a 
        Siódmy widział już teraz 
        wyraźnie, że jest to biała, 
        zamarznięta ludzka ręka, z 
        zaciśniętymi palcami, z sinym 
        zaciekiem przy nadgarstku od 
        kroplówek, i po tej nieszczęsnej 
        ręce coś łazi, jakby cieniutkie 
        gąsienice, a to przecież 
        wszędobylskie mrówki faraona, 
        które biorą powoli we władanie 
        to dziwne miasto, przypominające 
        domek z kart, a właściwie miasto 
        z kart. 
          Wtedy spostrzegł agenta, który 
        przytupywał cierpliwie we wnęce 
        wejścia do biura czy jakiegoś 
        sklepu. Przytupywał jak 
        człowiek, który zmoczył nogi 
        przechodząc przez kałuże, 
        chuchał w palce i także patrzył 
        na psa, co mocował się z ludzką 
        ręką. Patrzył na to zwierzę bez 
        zdziwienia, lecz i bez aprobaty, 
        kątem oka spoglądał również na 
        Siódmego. 
          Bliski zapalenia płuc, ale 
        wytrwały, pomyślał Siódmy. 
        Trzeba uciekać. Trzeba potem 
        odszukać tego znachora na 






        Powiślu. Może on coś wymyśli. 
        Może on da dobrą radę. 
          Siódmy raptem przeszedł na 
        skos ulicę i skoczył do bramy. 
        Znalazł się na wielkim podwórzu 
        osiedlowym z trzepakami i 
        ogromną piaskownicą. Skrył się 
        za auta okryte brezentowymi 
        pokrowcami. Po paru sekundach z 
        bramy na podwórze wypadł kapuś. 
        Rozejrzał się w lewo, w prawo, 
        uderzył się wściekle w dłonie, 
        widocznie klnąc uciekiniera. 
        Siódmy spostrzegł w oknach 
        ogromnej kamienicy wiele twarzy 
        za szybami. Ludzie obserwowali 
        ucieczkę i pogoń. Ciekaw jestem, 
        pomyślał Siódmy, czy ktoś by 
        otworzył, gdybym zaczął walić w 
        drzwi. 
          Filer na sprężystych nogach, 
        czujny, z lekko pochyloną głową, 
        zaczął obchodzić podwórze. Wtedy 
        Siódmy podniósł się odrobinę, 
        postawił nogę na zderzaku 
        samochodu otulonego pokrowcem i 
        zaczął manipulować przy bucie, 
        jakby chiał zawiązać rozluźnione 
        sznurowadło. 
          I nagle spotkali się wzrokiem. 
        Agent od razu zmienił pozę. 
        Stanął przy trzepaku, poszukał w 
        kieszeni spodni papierosów i 
        zapałek. Turlał w palcach 
        cygaretkę, zmiękczał ją, 
        sposobił do zapalenia. Potem 
        szamotał się z zapałkami, które 
        gasły jedna po drugiej. Zanim 
        zdążył zapalić, Siódmy raptem 
        wszedł w najbliższą klatkę 
        schodową, ryzykując, że znajdzie 
        się w potrzasku. Ale nie, ta 
        klatka schodowa, a skądś ją 
        mgliście pamiętał, ta klatka 
        miała także wyjście na 
        Marszałkowską. Skoczył przez 
        ulicę na drugą stronę, wpadł w 
        gąszcz tych dziwnych, 
        tajemniczych budynków między 
        Marszałkowską a Aleją Pierwszej 
        Armii, wpadł w ten labirynt i 
        już słyszał za sobą tupot nóg 
        kapusia w futrzanej czapce. 
          - Stać! Stać! Zatrzymać się! - 
        krzyczał agent. 






          Siódmy, biegnąc co sił, a sił 
        miał nie za dużo, zerknął w 
        stronę ścigającego i zobaczył w 
        jego dłoni jakiś przedmiot jak 
        stara klamka, a był to chyba 
        pistolet. 
          - Stój, kurwa, bo będę 
        strzelać! - wrzeszczał tajniak. 
          Siódmy był już w Alei, widział 
        w oddali kanion Trasy 
        Łazienkowskiej i biały bór Parku 
        Ujazdowskiego. 
          - Stój! Stój! - zachrypiał 
        szpicel i strzelił. 
          Wtedy gdzieś z boku, z tych 
        gmachów starych, co kiedyś były 
        koszarami carskich kadetów, 
        wyskoczyło kilku żołnierzy albo 
        może żandarmów, z białymi 
        otokami na hełmach. Agent coś 
        wrzeszczał do nich, nadbiegając 
        rączo z zakamarków tej dziwnej 
        dzielniczki, pełnej kiedyś 
        radzieckich urzędów i lokali 
        ubeckich. Teraz biegli całą 
        sforą nawołując chrapliwie 
        Siódmego. Ale ten nie zważał na 
        wrzaski pogoni. Gnał jak za 
        młodych lat, dławił się 
        lodowatym, sprawiającym ból 
        powietrzem, i wydawało mu się, 
        że wzbija się ponad tę 
        rozdwojoną przy końcu ulicę, że 
        staje się nieuchwytny, że chroni 
        go biała pierzyna drzew ugiętych 
        pod ciężarem śniegu. 
          Zagrzechotała seria z 
        automatu. Zwielokrotniona w tej 
        ciszy, przeraźliwa przez odbicia 
        zmarzniętych murów, 
        rozdzierająca bębenki w uszach. 
        I Siódmy poczuł dwa głuche 
        oderzenia od tyłu, jakby go ktoś 
        pacnął kijem przy grze w 
        pikiera. I nagle zesztywniała 
        lewa noga, i jakby jej raptem 
        nie było, jakby ją stracił 
        podczas tej ucieczki. Zwolnił 
        pędu, chciał oprzeć się na tej 
        nodze gorącej i sztywnej, lecz 
        jej nie było i nie znalazł 
        oparcia. Zaczął kuleć, kuśtykał 
        chwilę jak skaleczony ptak i po 
        kilku krokach opadł na kolana, a 
        potem położył się w miękkim, 






        ciepłym śniegu, który pachniał 
        przedwiośniem i lodowatym 
        brzozowym sokiem. 
          Jakby zasnął na chwilę, jakby 
        śnił Kolonię Wileńską i babkę, 
        która krząta się przy piecu 
        huczącym od ognia ze smolnych 
        polan. Za oknem słychać gwizd 
        lokomotywy, babka pobrzękuje 
        garnkami i gdera, że czas 
        wstawać, że najwyższa pora, bo 
        spóźni się do szkoły. A może 
        przez ułamek sekundy śni, że 
        wyskoczył z łaźni chłopskiej na 
        śnieg, leży w tym zwiewnym 
        śniegu i jest mu dobrze, choć go 
        wołają z powrotem w to wnętrze 
        wypełnione mięsistą parą, 
        woniejącą kamieniem i deszczową 
        wodą. 
          Stali nad nim i przyglądali mu 
        się z nieżyczliwą uwagą. Jeden z 
        tych żołnierzy albo żandarmów 
        kończył rozmowę przez radio. 
        Górą leciał helikopter, stanął 
        nad nimi, obrócił się wokół 
        własnej osi, aż poleciał 
        gwałtowny huragan nad nimi, 
        raptowna zawieja, co przykryła 
        Siódmego płachtą śniegu. W 
        oddali, na Placu na Rozdrożu, 
        przy koksowniku, grzali się 
        żołnierze, popatrując bez 
        wielkiej emocji na ten incydent. 
          Agent pochylił się i wyjął z 
        mokrej ręki Siódmego plastykowy 
        rzemień torby. Uniósł ją do góry 
        jak zająca, potrząsnął kilka 
        razy, jakby chciał sprawdzić w 
        ten sposób jej zawartość. 
          - Chyba dostał - powiedział 
        jeden z żandarmów. - Pod zadkiem 
        cieknie mu krew. 
          - Celowałem w chodnik, kurwa - 
        powiedział drugi. - Ma rozrzut 
        ta maszynka, niech ją szlag 
        trafi. 
          - Panie, co pan tak leży w 
        śniegu. Nie może pan wstać? 
          Siódmy chciał się obrócić na 
        wznak, ale tylko jęknął przez 
        zaciśnięte zęby. 
          - Jestem zmęczony. Brak mi 
        powietrza. Ja mam gorączkę. 
          Zajechała suka milicyjna. 






        Wyskoczyło kilku funkcjonariuszy 
        w polowych mundurach, bardziej 
        wpadających w błękit niż 
        wojskowe, i z orłem na 
        futrzanych czapach, który 
        rozczapierzony wisiał w 
        powietrzu, nie tak jak te 
        wojskowe, co siedziały na 
        tarczach. Podeszli do kolegów, 
        spojrzeli na Siódmego i jeden z 
        nich zapytał flegmatycznie, choć 
        sprawa była oczywista. 
          - To ten? 
          - Ten - odparł szpicel. - 
        Prowadzę go od rana. Był na 
        Lwowskiej, a potem widać 
        zorientował się i chciał mnie 
        zostawić. 
          - Na pewno ten? Przecież on 
        był bez płaszcza i dużo młodszy. 
          Kapuś stropił się, chuchnął w 
        dłonie. 
          - No jak to? Wszedł do 
        mieszkania i po kwadransie 
        wyszedł. 
          - Ty baranie - zadrwił 
        funkcjonariusz z dystynkcjami 
        sierżanta - jeden wszedł, a 
        drugi wyszedł. 
          - Co, kurwa, co, przecież 
        uciekał, nie? Musiałem użyć 
        broni. Uciekał z tą torbą. 
        Dobrze naładowana - potrząsnął 
        triumfalnie zdobyczą. 
          - No dobra, zobaczymy - 
        zadecydował sierżant. Kopnął 
        lekko w podeszwę buta Siódmego. 
        - Wstawaj, bo jaja przeziębisz. 
          - Ostrożniej - rzekł cicho Siódmy. - 
        Nie widzi pan, że jestem starszy 
        człowiek? 
          - Starszy człowiek to ty może 
        będziesz dla Amerykanów, ale dla 
        mnie jesteś chuj. 
          Siódmy zaczął gramolić się z 
        hałdy śniegu. Ale tą lewą nogą 
        nie mógł się zaczepić o ziemię. 
        Wierzgał nią krzywo do tyłu i 
        trwał tak na klęczkach podparty 
        gołymi rękami o grudy lodu. 
        Ulitował się nad nim szpicel. 
        Podszedł, przerzucił torbę do 
        lewej ręki, a prawą pomógł 
        Siódmemu stanąć na nogi. 
          - Nic mu nie będzie - 






        powiedział sierżant. - Dostał 
        pewnie w szynkę. Wsiadaj, 
        prezes, do kabiny. Możesz się 
        położyć na otomanie. My mamy 
        dziś ulgę dla związkowców. 
          Siódmy wgramolił się do wozu, 
        oparł zdrowe biodro o kanapkę 
        pokrytą dermą i tak zamarł z 
        wyciągniętymi sztywno nogami. 
          - Tylko nie zapomnijcie gdzieś 
        torby - upominał agent, podając 
        sierżantowi zdobycz. 
          Sierżant z kolegą wskoczyli do 
        wnętrza, zasunęli blaszane 
        drzwi. Sierżant stuknął w 
        druciane okno, za którym widać 
        było plecy kierowcy. 
          - Do szpitala. Na dyżur - 
        zadysponował. 
          Młody funkcjonariusz otworzył 
        torbę, zajrzał do jej wnętrza 
        cuchnącego farbą drukarską. 
          - Jakieś papiery - powiedział. 
        - Dziwne bumagi. 
          - O to właśnie chodzi - rzekł 
        wychowawczym tonem sierżant. - 
        Papiery to ważna dzisiaj rzecz. 
        Przeczytaj, żeby skrócić czas. 
          Samochód leciał już pustymi 
        ulicami Warszawy, wyjąc 
        nadaremnie syreną. Siódmy jęczał 
        cichutko sam do siebie, miotany 
        przez siłę bezwładu na wszystkie 
        strony. 
          Młody wyjął matrycę, obracał 
        ją w wielkich chłopskich 
        dłoniach. 
          - Dziwne, jakby po żydowsku 
        napisane. 
          - Mówisz, po żydowsku? - 
        zainteresował się sierżant. 
          - Nie, po polsku. Tylko jakby 
        na odwrót. 
          Chwilę przebierał ustami bez 
        dźwięku, a potem z wysiłkiem, 
        zacinając się, przeczytał: 
        
          wiersze pisać trudno@ żyć 
        jeszcze trudniej@ umierać 
        najtrudniej@ po prostu umrzeć 
        nie da rady@
        
          Sierżant poprawił czapkę na 
        głowie i zmarszczył gniewnie 
        czoło. 






          - Co to jest, kurwa? 
          - Nic. Wiersze - powiedział 
        obolałym głosem Siódmy. 
          - Twoje wiersze? 
          - Nie. Jakiegoś człowieka. 
          - Kurwa, wypierasz się? 
          - Nie wypieram się. Pomyliłem 
        torby. Wziąłem cudzą. 
          - Gdzie wziąłeś cudzą? 
          - W pociągu. 
          Sierżant przyglądał mu się 
        dłuższą chwilę. 
          - Co ty pierdolisz o pociągu? 
        - spytał wreszcie. - Za kogo ty 
        nas bierzesz, za Amerykanów? 
          - Mam gorączkę. Boli mnie 
        głowa. 
          - My was wszystkich wyleczymy. 
          Zajechali przed szpital. 
        Umilkła syrena. Sierżant odsunął 
        drzwi samochodu i ruszył w 
        stronę wejścia rozjarzonego 
        kolorowymi napisami. Siódmy 
        chciał wstać, ale młody 
        milicjant przytrzymał go 
        niezgrabnie za łokieć. 
          - Czekaj pan. Niech przyjadą 
        wózkiem. Za to im płacą. 
          Umilkł silnik. Kierowca za 
        blaszaną ścianą spróbował 
        gwizdać, ale jakoś mu to nie 
        szło. Więc włączył służbowe 
        radio. Znowu grano polską 
        patriotyczną pieśń "Roszumiały 
        się wierzby płaczące", czyli 
        rosyjski nacjonalistyczny marsz 
        "Pożegnanie Słowianki". 
          Łysnęły refleksami świateł 
        elektrycznych szklane drzwi. 
        Tęga pielęgniarka podjechała z 
        wózkiem do samochodu. 
          - To pan? - spytała. 
          - Tak, ja - szepnął Siódmy. 
          - Jestem siostra Leokadia 
        Brat, który bok boli? 
          - Lewy. 
          - To niech pan kładzie się na 
        prawy. Pomóc panu? 
          - Dam radę. Dziękuję. 
          Wylazł z wnętrza suki i 
        wgramolił się na ten wąziutki 
        tapczanik na kółkach. Sierżant 
        już stał obok wejścia i 
        przytrzymywał wolną dłonią 
        skrzydło drzwi, bo w prawej 






        dzierżył zdobyczną torbę. 
          W izbie przyjęć podeszła młoda 
        lekarka nadrabiająca miną. 
          - Proszę opuścić spodnie. 
        Potrafi pan? 
          - Potrafię - jęknął 
        zawstydzony pacjent. 
          Siostra Brat zdarła z niego 
        kożuch, a on sam, postękując, 
        rozpiął spodnie. Młoda lekarka 
        obciągnęła je energicznie w dół. 
          - O Matko Święta. 
          - Boli? - spytała surowo. 
          - Nie. Tylko wstyd. 
          - U nas nie ma wstydu. 
          - Mizdrzy się dziad - dodał 
        sierżant podchodząc bliżej 
        wózka. 
          - Proszę się nie zbliżać. Pan 
        zaczeka na korytarzu. 
          - O to, to nie - rzekł hardo 
        sierżant. - On musi być dobrze 
        pilnowany. Czeka na niego albo 
        pudło, albo internat. Szkoda 
        gadać. 
          - To niech pan odejdzie 
        przynajmniej do drzwi, 
        zrozumiano? 
          - Mogę odejść, ale tylko tyle 
        - sierżant wrócił na krzesełko 
        obok drzwi. 
          - Tak, jest postrzał, ale nie 
        wygląda groźnie. Na biodrze 
        wielki siniak. Uderzył się pan 
        dzisiaj? 
          - Nie. Nie wiem. 
          - Patrz, pani doktor - 
        zadziwił się sierżant. - W 
        torbie dziura od kuli. Dostał 
        rykoszetem po torbie, dlatego 
        tylko siniak.
          I podniósł tę torbę i obracał 
        ją na wszystkie strony, 
        ogarnięty raptowną dumą i z 
        rykoszetu, i z Siódmego. Gdzieś 
        daleko, w gąszczu korytarzy, 
        słychać było stłumioną muzykę 
        orkiestry wojskowej. 
          - Siostro, siostra da pacjenta 
        na piąte piętro. Niech go 
        obejrzy docent. 
          Pielęgniarka, czyli siostra 
        Brat, pchnęła Siódmego z 
        powrotem na ten katafalk na 
        kółkach, nie pozwalając mu 






        wstać, bo on, zawstydzony, 
        zszokowany wypadkiem, chciał o 
        własnych siłach wyruszyć na 
        piąte piętro. Całą kawalkadą 
        podjechali do windy: wózek z 
        rannym, siostra Leokadia Brat i 
        dwóch milicjantów. Z drzwi izby 
        przyjęć obserwowała tę procesję 
        lekarka o wyglądzie osoby 
        niepełnoletniej. Siódmemu wydało 
        się, że ta sroga doktorka podnosi 
        kciuk do góry, jakby chciała go 
        pocieszyć i skrzepić otuchą. 
          Pielęgniarka stoczyła walkę z 
        chorymi oraz jakimiś salowymi o 
        wolną kabinę. Władowała do niej 
        pacjenta, milicjanci żywo 
        wskoczyli do wnętrza, nim 
        zatrzasnęły się aluminiowe 
        drzwi. Popłynęli z delikatnym 
        skrzypieniem ku stropom 
        szpitala. 
          Siódmy miał przed oczami tułów 
        sierżanta, opięty w kurtkę 
        polową z drelichu pocętkowanego 
        na niebiesko. I nagle 
        spostrzegł, że poniżej czarnego, 
        rzemiennego pasa mżył 
        anemicznym światłem spod 
        materiału jakiś podłużny 
        przedmiot przypominający 
        butelkę. Wyglądało to, jakby 
        obły, nieregularny przedmiot 
        promieniował przez watowaną 
        grubość kurtki i to 
        promieniowanie dziwnie 
        pulsowało, zanikając na mgnienie 
        i z powrotem sącząc się z 
        zielonobłękitnego materiału. 
          To jelito grube, pomyślał 
        Siódmy. On umrze z powodu raka 
        przewodu pokarmowego. Podniósł 
        oczy na twarz milicjanta. 
        Sierżant bódł go służbistym 
        wzrokiem, nawet tu, w ciasnej 
        windzie, nie spuszczając z niego 
        źrenicy. W zaciśniętej dłoni z 
        czarnym, zgniecionym paznokciem 
        trzymał torbę, dowód rzeczowy. 
          Stęknęły drzwi, rozsunęły się 
        wolno, ukazując hol kliniki 
        chirurgicznej. Kilku chorych w 
        piżamach i szlafrokach, 
        obwiązanych tu i ówdzie 
        bandażami, siedziało przed 






        biało_czarnym telewizorem, w 
        którym generał jeszcze raz 
        zapewniał ościenne mocarstwo o 
        swoim przywiązaniu. 
          Siostra Brat zapukała do 
        białych drzwi. Otworzył je 
        staruszek w lekarskim kitlu, z 
        okularami nasuniętymi na czoło. 
        W ręku trzymał jakiś anglosaski 
        periodyk archeologiczny. 
          - Panie docencie, ranny 
        postrzałem. Przysyła ta młoda 
        doktor z izby przyjęć. 
          Stary lekarz przyjrzał się 
        najpierw Siódmemu, a potem 
        milicjantom. 
          - Niech siostra da na 
        zabiegową. Zaraz tam przyjdę. A 
        panowie co? Też ranni? 
          Sierżant wytarł nos wierzchem 
        dłoni. 
          - My pilnujemy, panie 
        doktorze. Taki mamy rozkaz. To 
        poszukiwany przestępca. 
          - Proszę siąść tam w 
        korytarzu. Na salę wchodzić nie 
        wolno. 
          - Ale my musimy... - 
        zaprotestował sierżant. 
          - Powiedziałem, że nie wolno. 
        Ta sala ma tylko jedno wyjście. 
        Nikt z niej nie ucieknie. 
          Ruszyli przodem, oglądając się 
        niepewnie na wózek. Stary docent 
        wrócił do swego pokoju. To był 
        rzeczywiście starzec z pewną już 
        niedołężnością w ruchach. Ale 
        fakt, że nigdy nie zostanie 
        profesorem, że umrze jako 
        docent, dawał wiele do myślenia. 
          Siódmy, ciągle leżąc na tym 
        wózku z ceratowym materacykiem, 
        znalazł się w salce zabiegowej. 
        Było tu zielono jakby na wiosnę, 
        mleczne światło niewidocznych 
        lamp stwarzało nastrój 
        prowincjonalnego spokoju, 
        irracjonalnego bezpieczeństwa. 
        Gdzieś niegłośno brzęczały 
        autoklawy albo jakieś inne 
        aparaty. Ktoś za drzwiami mówił 
        ściszonym głosem, ktoś inny 
        zadzwonił niklowanymi 
        narzędziami chirurgicznymi. Nie 
        znany doktor z zawadiackim 






        wąsikiem wszedł do salki, 
        przyjrzał się badawczo Siódmemu. 
          - Jak się czujemy? - zapytał. 
          - Nieźle. Tylko ciągle jeszcze 
        nie czuję nogi. 
          - Przebył pan jakieś choroby? 
          - Nie. 
          - No, tak - powiedział lekarz 
        i chciał odejść. 
          - Panie doktorze - przypomniał 
        sobie nagle Siódmy. - Panie 
        doktorze, w młodości 
        przechodziłem gruźlicę. Kilka 
        lat temu miałem z nią znowu 
        kłopoty. 
          - O, to trzeba od razu mówić. 
        To bardzo ważne. Ale jakoś sobie 
        poradzimy. 
          Potem młoda siostrzyczka ze 
        skaleczonym palcem przywiozła 
        mały aparat do badań Ekg. 
        Obczepiła Siódmego gumowymi 
        przyssawkami, zaterkotał 
        aparacik, potem oderwała jakieś 
        papierowe taśmy, potem 
        pokręciła głową i zniknęła. 
          Wreszcie zjawił się docent z 
        siostrą Leokadią Brat i jej 
        pomocnicą oraz z tym lekarzem 
        obdarzonym skąpym wąsikiem. 
          - Proszę położyć się tutaj na 
        stole - rzekł staruszek i lekko 
        się zatoczył ze słabości. - Ale 
        nicmo. Plecami do góry. 
          Siódmy wykonał polecenie ze 
        wstrzymywanym stękaniem. 
          - Co pan tu chowa? - spytał 
        stary lekarz. - Na co to panu 
        potrzebne? 
          - To moja maskotka. Na 
        szczęście, panie docencie. 
          - Skąd pan ma to narzędzie? 
          - To klucz. Tym narzędziem 
        otwierali moje mieszkanie. 
          Docent lekko zachwiał się, 
        taki był szczuplutki pod tym 
        kitlem ze śladami sczerniałej 
        krwi, a może kawy. 
          - Siostro, pani to przechowa 
        choremu. 
          - Pan docent to zawsze - 
        warknęła kwaśno siostra Brat. 
          Starzec podszedł niepewnie do 
        stołu i pomacał zranione 
        miejsce. 






          - O, do diabła. Panie kolego - 
        rzekł w stronę doktora z 
        wąsikiem. - Proszę mi dać z 
        dziesięć minut czasu. 
          - Już robimy, panie docencie - 
        ten z wąsikiem wpiął igłę w 
        zgięcie ręki Siódmego. 
          Nagle zrobiło się Siódmemu 
        wesoło i przyjemnie. Jakiś 
        radosny szum rósł w głowie, 
        rozpędzając złe myśli i fatalne 
        przeczucia. Zapatrzył się w 
        wyrazistą twarz siostry Brat, 
        która asystowała operacji. 
          - O, do cholery. No nie, nie, 
        to straszne. Zupełnie nie idzie 
        - narzekał rozpaczliwie stary 
        doktor. Stękał, sapał, chwilami 
        jęczał. Ale Siódmemu to nie 
        przeszkadzało. Był tu na stole 
        zabiegowym, ale i jakby bardzo 
        daleko. 
          - Och, przekleństwo. Nie, to 
        zupełnie rozpieprzone. Patrzcie, 
        niech to szlag trafi - skarżył 
        się starzec. - Ojej, ojej. 
          Siódmy patrzył pod ramieniem 
        na wysoko uniesione brwi i lekko 
        kluskowaty nos siostry Leokadii 
        Brat. Spod podniecenia, spod 
        przypływu euforii zaczynał się 
        znowu wyłaniać ten dawny 
        chroniczny niepokój. Pomocnica 
        siostry Brat pobiegła raptem do 
        drzwi.
          - Panie docencie, czy coś się 
        stało? - spytał Siódmy. 
          - Nie, nie. Wszystko w 
        porządku. Kończę zszywać. 
          - Myślałem, że coś niedobrze. 
          - A ja tak lubię sobie czasem 
        ponarzekać. 
          - Dziękuję, panie docencie. 
          - Udało się panu. Mogło być 
        gorzej. 
          Lekko chwiejąc się staruszek 
        wypłynął nagle z zielonej 
        przestrzeni. Niezbyt 
        higienicznie wycierał palce o 
        swój fartuch. 
          - Ale elektrokardiogram 
        niedobry, bardzo brzydki - rzekł 
        z przyganą. - Zatrzymamy pana 
        na razie. Chyba nie ma pan 
        pilnych spraw w taki czas? 






          - Chyba nie mam. Chociaż 
        właściwie to mam. 
          Stary lekarz powstrzymał 
        dokuczliwe drżenie głowy. 
        Przyglądał się uważnie 
        pacjentowi, który ciągle jeszcze 
        z nagim tyłkiem leżał na stole. 
          - Rozumiem pana - rzekł 
        niegłośno i spojrzał na 
        anestezjologa z wąsikiem. - 
        Spróbujemy pomóc. Niech pan 
        teraz odpoczywa. 
          Co ja tu robię, pomyślał 
        Siódmy. Co ja tu robię z 
        zaszytym zadkiem. Gdzie mnie 
        niesie. A może właśnie w 
        porządku. Może wśród tych 
        łapiduchów jest bezpieczne 
        schronienie. Jeszcze raz przeżyć 
        ten szum w głowie, dobry szum, 
        jakby wody selcerskiej buzującej 
        pod sklepieniem czaszki, ten 
        kojący beztroski ruch mrówek w 
        oponach mózgowych, to 
        bezsensowne uczucie radości, a 
        może nawet szczęścia. 
          - Dziękuję, dziękuję wszystkim 
        - powiedział leniwym głosem. 
          - Będzie spał - rzekł cicho 
        anestezjolog. 
          Docent chciał podejść do drzwi 
        prowadzących do umywalni, ale 
        lekko go zniosło w stronę 
        szklanej szafki. Siódmy uniósł 
        dłoń na pożegnanie, a potem 
        odjechał na swoim katafalku w 
        głąb korytarza. Z krzesełek 
        natychmiast podnieśli się obaj 
        milicjanci i ruszyli za tym 
        pooperacyjnym konwojem. 
        
          Ja:
        
          Stoimy tak naprzeciwko siebie 
        w zimnym, przerażająco 
        aseptycznym pensjonacie 
        skandynawskim. Przez otwarte 
        okno wpada lodowaty wiatr 
        pachnący biegunem północnym i 
        wydyma niciane firanki, 
        aksamitne zasłony. Za oknem 
        szamocze się chudy krzak bzu, 
        osypany anemicznym kwieciem. Tu 
        wiosna przychodzi późno i 
        nieśmiało. 






          - No - szepcze ona. 
          - Daj spokój - mówię, trzęsąc 
        się z zimna, emocji i jakiegoś 
        wstydu. 
          - Chodź - szepcze znowu, a 
        przecież nie ma gdzie iść. Tam, 
        w sąsiednim pokoju leży jej 
        córeczka z ciężko chorym sercem, 
        która będzie operowana w 
        najbliższych tygodniach, a może 
        nawet dniach. 
          - Nie - powiadam cicho. - Nie 
        tutaj. 
          Spotkaliśmy się tak daleko od 
        domu. Mnie odprowadzał na 
        lotnisko jej mąż, zatroskany, 
        poczciwy, ufny w moją 
        okolicznościową pomoc. Nie 
        wiedział, że czekamy od lat na 
        takie spotkanie, choć ono wypada 
        wreszcie bardzo nie w porę. 
        Czekamy od lat w przelotnych 
        uśmiechach, skrytych dotykach, 
        tajemnych poufałościach. 
          Obejmujemy się, widzę przed 
        sobą jej zarumienioną, dziecinną 
        twarz, pełną wstydu, a zarazem 
        determinacji. Włosy ciemne z 
        czerwonawym pobłyskiem wyzwoliły 
        się z koka i zasypały złociste 
        czoło. 
          - Weź mnie - szepcze do mego 
        ucha ową odwieczną formułkę, 
        zupełnie nieodpowiednią do tej 
        sytuacji. Wiem, ile ją kosztuje 
        to okrężne wyznanie i jeszcze 
        bardziej mi żal jej, mnie, 
        zdradzanego jak w wodewilu męża 
        i tego dziecka za ścianą. 
          Podwójne łóżko przykryte jakąś 
        kapą, szafa i telewizor, w 
        którym dygoce obraz kontrolny 
        zapowiadający lądowanie istot 
        ludzkich na Księżycu. Gdzieś 
        daleko dzwonią, pewnie 
        elektronicznie, i to jest 
        dziwne, że w Skandynawii dzwonią 
        dzwony. 
          - Błagam cię, weź mnie, 
        kochany. 
          - Nie, nie, tu nie można - 
        stękam cicho i z męką. 
          Jej ręce dostają się skrycie 
        pod moją marynarkę, majstrują 
        niewprawnie, ale jakoś 






        skutecznie koło mego paska, koło 
        zapięcia spodni. Puls tłucze się 
        okropnie w skroniach, że aż 
        ciemnieje w oczach. Ja zadzieram 
        jej spódnicę, prawie na środku 
        pokoju w pensjonacie, gdzie ktoś 
        chodzi po korytarzu, ktoś inny 
        chrząka za ścianą, zupełnie 
        obnażeni i umierający ze wstydu, 
        strachu, przykrości, dostajemy 
        się w siebie, pochłaniamy się na 
        krótką chwilę, przenicowujemy 
        się sobą i teraz już umieramy z 
        raptownego zachwytu, z rozkoszy, 
        szalonego zespolenia, z jakiejś 
        ekstazy, co nas przenosi daleko 
        ponad Księżyc, Słońce i 
        nieznany, nie widziany jeszcze 
        Krzyż Południa. 
        
          Rozdział VI
        
          Obudził się i zobaczył na 
        białej ścianie przed sobą 
        czerwoną, rosochatą plamę, 
        podobną do wielkiej spłowiałej 
        róży. To był refleks światła, 
        gdzieś odbity przez jakąś szybę 
        albo przez system okien i tu 
        zabłąkany. Siódmy pomyślał, że 
        to pewnie wschód słońca albo 
        może zachód. 
          Wtedy poczuł pieczenie na 
        prawej dłoni, jakby ucięło go 
        jakieś małe, jadowite zwierzę. 
        Nie patrząc na tę rękę dotknął 
        jej palcami lewej dłoni. Wymacał 
        szorstki plaster i igłę wbitą w 
        żyłę. Podniósł wzrok. Przed sobą 
        zobaczył zbiorniczek z płynem i 
        przezroczystą rurkę plastykową 
        biegnącą do jego żyły. W tej 
        rurce co pewien czas leciała 
        żywa kulka płynu, podobna o tej 
        porze do różowej kropli rtęci. 
          To był pokój szpitalny. Dwa 
        łóżka były wolne, a na czwartym 
        leżał jakiś mizerny człeczyna o 
        fizjonomii szczura i drzemał 
        albo udawał popołudniową 
        drzemkę. Gdzieś daleko, za wielu 
        ścianami, grała orkiestra 
        wojskowa.
          W pojemniczku kończył się 
        płyn. Siódmy delikatnie oderwał 






        plaster, potem wyciągnął igłę. 
        Na skórze powoli wyrosła 
        niewielka brodawka ciemnej krwi. 
        Puścił igłę. Poleciała do 
        stojaka, zaczęła się kołysać, 
        roniąc rzadkie krople roztworu. 
          Leżał na prawym boku. Lewy 
        pośladek okrywał gruby opatrunek 
        pod flanelą piżamy. Dotknął tego 
        miejsca, ale nie bolało, 
        zgłuszone odrętwieniem. 
        Westchnął ciężko i spojrzał na 
        sąsiada. Lecz ten spał, może 
        udawał senność, niechętny 
        towarzystwu. Nie było koło niego 
        żadnych urządzeń szpitalnych ani 
        lekarstw. Tylko na blacie 
        stolika stał biały kubek z 
        zaschniętymi resztkami kompotu 
        na spękanej ściance. 
          Siódmy, jęcząc przez 
        zaciśnięte zęby, zwlókł się z 
        łóżka i podszedł do okna. Przed 
        nim w dole była biała łąka z 
        anemicznymi drzewkami, dalej 
        budynki jakichś fabryczek lub 
        magazynów, a na horyzoncie 
        leżało miasto przyprószone 
        chudym śniegiem. Miasto biedne, 
        koślawe, choć z pretensjami do 
        wielkoświatowości. Pośrodku 
        tkwił szpikulec Pałacu Kultury, 
        tego budynku, który kiedyś 
        budził zgrozę i przypominał o 
        trwałej obecności ościennego 
        mocarstwa, a teraz jakoś 
        spowszedniał, zgasł, nawet 
        stetryczał.  Zbladł i odalił się 
        jak pamięć o jego fundatorze. 
          Gdzieś z tyłu albo z boku 
        szpitala padało na ten pejzaż 
        czerwonawe, prawie poziome 
        światło zachodzącego słońca. Tak 
        ono zachodziło dawniej, przed 
        drugą wojną światową, kiedy były 
        prawdziwe lata i prawdziwe zimy 
        i kiedy pod koniec grudnia 
        zbliżało się prawdziwe Boże 
        Narodzenie. 
          Z szarosinych mgieł albo dymów 
        wynurzył się raptem czerwony koń 
        z jeźdźcem na grzbiecie i 
        pogalopował nad dachami miasta, 
        posłany z nie cierpiącą zwłoki 
        misją przez Wielkiego Cara. Ale 






        to był tylko helikopter i kiedy 
        raptem zmienił kierunek, zaczął 
        błyskać rubinowym światełkiem, 
        które ponaglało widza, ponaglało 
        do nie wiadomo czego. 
          Siódmy popatrzył w stronę 
        wschodu ginącego w tych 
        nieprzejrzystych mgłach i nagle 
        pomyślał, że gdzieś tam 
        nieskończenie daleko nad rzeką 
        Kołymą do dziś cierpią ludzie w 
        łagrach. Że męczyli się nad tą 
        przeklętą rzeką sto lat temu i 
        konają tam i o tej porze, w tej 
        dziwnej chwili. I nagle mu się 
        wydało, że cały ten glob ziemski 
        oblewany gasnącym i zapalającym 
        się światłem słonecznym, że ta 
        marna kula wirująca w mroźnej 
        przestrzeni to po prostu ogromna 
        Kołyma, wielki latający łagier, 
        a on, Siódmy, jest po prostu 
        "pridurkiem", odrobinę lepiej 
        sytuowanym więźniem, sprytniej 
        urządzonym dzięki doświadczeniu, 
        układom i szczęściu. 
          - A kto panu pozwolił odłączyć 
        kroplówkę? - usłyszał za sobą 
        surowe pytanie. 
          Odwrócił się powoli i zobaczył 
        siostrę Leokadię Brat. Stała z 
        ceratą pod pachą oraz z dziwną 
        archaiczną aparaturą w rękach. 
          - Skończył się płyn, 
        siostrzyczko. Bardzo 
        przepraszam. 
          - Ale biegiem do łóżka - 
        burczała - bo docent będzie 
        krzyczeć. 
          Ułożył się jęcząc, na prawym 
        boku. Chciała mu pogrozić, ale 
        obie ręce miała zajęte, więc 
        tylko podniosła krzaczaste, 
        trochę męskie brwi, i ruszyła do 
        drugiego pacjenta, który 
        otworzył właśnie oczy, jął 
        stękać na wszelki wypadek. 
          - No, panie Rybka - rzekła 
        siostra Brat - będziemy robić 
        lewatywę. 
          - Pani da spokój, na co mnie 
        lewatywa - wystraszył się 
        mężczyzna o mizernym wyglądzie 
        udręczonego gryzonia. 
          - Proszę nie gadać, tylko 






        odkrywć kołdrę. A fryzjer był i 
        ogolił co trzeba? 
          - Był, pani. Pokaleczył mnie 
        tępą brzytwą. 
          - Niech pokaże swoją biżuterię 
        - rzekła dobrodusznie siostra 
        Brat i zerwała z pacjenta 
        kołdrę. Zanim zdążył przykrć się 
        dłońmi, zaświecił bezwstydnie 
        wygolonymi genitaliami. 
          - Co robi, nie wolno! - 
        krzyknął rozpaczliwie. 
          - No dobrze. A teraz odwrócić 
        się na brzuch. O tak, dobrze. I 
        stanąć na czworaki. 
          - O ja nieszczęsny, co za 
        hańba - jęczał mizerny 
        człeczyna, wypinając kościsty, 
        przeraźliwie biały zadek. 
          Siódmy odwrócił głowę w stronę 
        okna. Patrzył na ciemniejące 
        niebo i słuchał ściszonych 
        komend pielęgniarki, jęków 
        pacjenta, jakiegoś gulgotania, 
        brzęku blachy, raptownych 
        ożywień pacjenta, a potem 
        chwilowych uciszeń. Wreszcie pan 
        Rybka, ubrany tylko w kurtkę od 
        piżamy, pobiegł gwałtownie do 
        drzwi o matowej szybie. 
          Siostra Brat zwinęła swoją 
        aparaturę i podeszła do Siódmego. 
          - Wszystko dobrze? - spytała. 
          - Jako tako. 
          Milczała przez chwilę, patrząc 
        także za okno, gdzie dogasał 
        zimowy dzień. 
          - Mego syna wzięli - 
        powiedziała wreszcie cicho. 
          - W nocy? - odezwał się Siódmy. 
          - Nie. Wczoraj rano. Do 
        milicji. Zmobilizowali, znaczy, 
        do zmotoryzowanej milicji. 
          Odwrócił głowę i popatrzył na 
        nią uważniej. Wydała mu się 
        raptem obca, jakby innej rasy, 
        choć była po prostu zwykłą 
        polską babą, przysadkowatą, bez 
        wcięcia w talii, z szyją taką, 
        jakby jej w ogóle nie było. 
          - Co miał robić, panie. Musiał 
        pójść. 
          Westchnęła, poprawiła koce na 
        jego łóżku, choć nie trzeba było 
        w ogóle poprawiać, i wyszła 






        ciężkim krokiem. 
          Pan Rybka, okrywając się 
        dłońmi, wracał z łazienki. Padł 
        na łóżko ze stęknięciem, 
        przykrył się starannie, chwilę 
        słuchał donośnego kruczenia w 
        swoim brzuchu. 
          - Patrz pan, co ona ze mną 
        wyrabia - powiedział cicho przed 
        siebie. Ale Siódmy milczał, 
        zatopiony w jakimś odrętwieniu, 
        pod którym buzował dziwny 
        niepokój. 
          Łuna zachodnia bladła. Za 
        oknem ciemniało i do pokoju 
        szpitalnego wlewał się wodnisty 
        mrok. Daleko, bardzo daleko, 
        może w mieście, a może tylko za 
        siedmioma ścianami grały 
        orkiestry wojskowe. Zdawało mu 
        się, że rozróżnia melodię 
        "Rozszumiały się wierzby 
        płaczące" czyli "Pożegnanie 
        Słowianki". 
          - Panie - usłyszał cichy głos. 
          Odwrócił się delikatnie i 
        zobaczył zwróconego ku sobie 
        sąsiada. 
          - Panie, pan wie, kto ja 
        jestem? 
          Był już skryty w pierwszych 
        ciemnościach, ale błyskały 
        różowe białka jego oczu. 
          - Przepraszam, nie wiem. 
          Sąsiad milczał długą chwilę, 
        jakby coś ważąc w małej głowie o 
        nastroszonych włosach. 
          - A słyszał pan o wampirze? 
        Nadbużańskim? 
          - Nie. Nie słyszałem. 
          - Jak to? Nie czytał pan w 
        gazetach? 
          - Nie czytałem. Rzadko kupuję 
        gazety. My mamy w domu telewizję. 
          Sąsiad zapadł się w sobie. 
        Słuchał dzikich odgłosów, jakie 
        wydawał jego żołądek. 
        Korytarzem, za ścianą, ktoś 
        biegł ciężkim krokiem. Potem 
        zatrzasnął któreś drzwi za sobą 
        i znowu wszystko ucichło. 
          - Ja jestem wampir. Mówią o 
        mnie - nadbużański, choć ja 
        mieszkam w mieście Łodzi. 
          Siódmy milczał obserwując, jak 






        szybko noc pochłania ten pokój. 
          - Słyszy pan? 
          - Słyszę. 
          - Bo ja więcej nie powtórzę. 
          Znowu długa chwila ciszy. 
          - Pan myślisz, że ja kłamię? 
          - Nic nie myślę. Leżę cicho, 
        bo rozbiera mnie gorączka. 
          - To dobrze. To pan jutro 
        wszystko zapomni. 
          - Chyba zapomnę. 
          - Muszę, cholera, komuś 
        powiedzieć. Tak mnie męczy. Rano 
        pójdę na stół. Będzie profesor 
        operować. Nie wiem, czy wyżyję. 
        Bo ja ze zdrowiem delikatny 
        jestem. 
          I jeszcze raz słuchali ciszy 
        leciutko nasyconej jakimś 
        brzęczeniem, jakimś brumem, 
        jakby dźwiękiem ciszy ogromnego 
        budynku. Wreszcie skrzypnęło 
        łóżko. Sąsiad zbliżał się wolno 
        do Siódmego. Stanął nad nim, 
        ledwo już widoczny w 
        ciemnościach. 
          - Ja jestem wampir, cholera. 
        Nadbużański. 
          - To znaczy grasuje pan nad 
        Bugiem? - odezwał się Siódmy, 
        niepewny, czy nie urazi sąsiada. 
          - Ciekawość, panie, że tylko 
        nad Bugiem. Przyjdzie taki 
        moment, że nawet o północy, 
        panie, narzucę płaszcz na 
        grzbiet i w drogę. Czy to 
        koleją, czy autobusem, czy jakąś 
        okazją. Muszę się, panie, 
        zaspokoić. Nie da rady, muszę 
        się zaspokoić. No i potem jest 
        dobrze. 
          A gdyby tak rzucił się na mnie 
        i zaczął dusić, pomyślał Siódmy. 
        Może się rzucać. Wszystko jedno. 
          - Pan mnie się pewnie boi - 
        domyślił się wampir. 
          - Ja się już niczego nie boję. 
          - Jutro będą mnie kroić. 
        Mówią, że woreczek żółciowy. Ale 
        ja im nie wierzę. Może ktoś im 
        doniósł i chcą mi wyciąć jakiś 
        gruczoł albo co. A ja mam żonę, 
        troje dzieci, jednak jak to na 
        mnie przychodzi, to wstaję i 
        jadę. Mam trzynaście ofiar. 






          - Panie, pan zwariował. Co pan 
        za głupstwa opowiada? 
          - Ja opowiadam głupstwa? 
        Jeszcze pan o mnie usłyszy. To 
        nie moja wina. Coś na mnie 
        nachodzi. Jakiś mus, jakby 
        rozkaz z góry. Ktoś mnie woła. 
        Po imieniu. Ja, panie, mam taki 
        sznur od żelazka elektrycznego. 
        Ten sam od trzech lat. 
          Siódmy leżał bez ruchu. Dobrze 
        byłoby zapalić światło. Może ten 
        wariat to przeznaczenie. Z 
        wariatem bezpieczniej. 
          - Ja muszę się zaspokoić. 
        Najlepiej nad ranem albo późno w 
        nocy. Jak zobaczę taką, co mnie 
        się spodoba, to już nie 
        wypuszczę. Najpierw sznurem. 
        Potem popieszczę i mam 
        zaspokojenie. Później wracam do 
        domu. 
          Zaraz, zaraz, co dzisiaj się 
        stało, myślał Siódmy. Nad ranem 
        wywalili drzwi w moim domu, 
        potem ta golgota przez miasto w 
        stanie wojny. Strzelano do mnie, 
        a ja żyję. Co będzie jutro, za 
        sto lat, pod koniec 
        nieskończoności. 
          Wampir stał nad nim i 
        wzdychał. Coś tam robił dziwnego 
        w ciemnościach. Ale on tylko 
        przygładzał swoje liche, 
        nastroszone włosy. Jak ten 
        kurczak dawał sobie radę z 
        wielkimi, dorodnymi 
        współczesnymi kobietami. 
          Nagle otworzyły się drzwi na 
        korytarz. Sinawe światło 
        jarzeniówek wślizgnęło się do 
        pokoju. Ktoś stanął w progu i 
        mrucząc gniewnie zaczął szukać 
        na ścianie kontaktu. Zaperkotało 
        gdzieś pod sufitem, błysnęło 
        raz, drugi, trzeci, wreszcie i w 
        pokoju zapaliła się świetlówka. 
        Sierżant patrzył się surowo na 
        wampira i na Siódmego. 
          - Co tak po ciemku siedzicie? 
        Ma być światło. Nie wolno gasić. 
        Nawet w nocy. 
          Wampir, szybko jak mysz, na 
        palcach pobiegł do swego łóżka. 
        Siódmy widział na polowym 






        mundurze milicjanta ciągle 
        świecący szarą światłością ten 
        owalny zarys chorego jelita 
        grubego. Gdyby on wiedział, 
        pomyślał. Ale lepiej niech nie 
        wie. 
          Kiedy sierżant wyszedł, 
        zostawiając półotwarte drzwi, 
        wampir odezwał się z zazdrością. 
          - Pan to musi być szyszka, że 
        pana tak pilnują. 
          - Niech pan śpi, panie Rybka. 
        Jutro czeka pana ciężki dzień. 
          - Komu Rybka, komu pipka - 
        mruknął urażony wampir. 
          Za oknem była już jednostajna 
        martwa ciemność. Leżąc czujnie 
        na łóżku Siódmy widział czarne 
        niebo, a raczej domyślał się 
        tego nieba, i kilka czerwonych 
        światełek na Pałacu Kultury, a 
        także to pulsujące, którego 
        nigdy przedtem nie było, a które 
        teraz śpiesznie, niecierpliwie 
        coś komuś sygnalizowało i ten 
        ktoś na pewno nie był życzliwy 
        mieszkańcom miasta, co 
        przyczaili się w swoich 
        mieszkaniach, wstrzymali oddech 
        i czekają. Czekają na jeszcze 
        gorszy czas. Gdzieś w głębi gmachu 
        ucichła muzyka wojskowa, odezwał 
        się ten sam głos generała z tym 
        samym przemówieniem 
        zapewniającym ościenne mocarstwo 
        o swoim oddaniu i posłuszeństwie. 
          Matko Święta, pomyślał Siódmy, 
        to spód wieka trumny obitej 
        czarnym aksamitem. Ta czerń 
        oddzieliła nas od cmentarzyska 
        przestrzeni międzygwiezdnej. Ta 
        noc odgrodziła nas letargiem. 
        Odgrodziła od czego? Przecież 
        gdzieś dopiero budzą się i 
        wstają ludzie do całodziennej 
        męki, przecież w dalekiej dali 
        inni ludzie strzelają do siebie, 
        a za którymś oceanem jakiś 
        psychopata ogłasza stan 
        wyjątkowy. Co to jest? Co to 
        znaczy? Czyżbyśmy byli 
        gigantyczną szklarnią, którą 
        ktoś co pewien czas przykrywa 
        czarnym brezentem? 
          Brzęknęły matową szybą drzwi. 






        Wszedł stary docent. Prawie go 
        nie było w tym za obszernym 
        trochę kitlu. Szedł, leciutko 
        zataczając się, jakby go zwiewał 
        niewidoczny wiatr. Potrząsał 
        głową i ten tik nadawał jego 
        postaci jakiś sceptyczny, 
        bezradny, ale zarazem dobrotliwy 
        wyraz. Był uosobieniem starości. 
        Starości estetycznej i 
        roztropnej. 
          - No i jak się czujemy? - 
        spytał Siódmego. 
          - Chyba dobrze, panie 
        docencie. 
          Przysunął sobie metalowy 
        zydelek, siadł niepewnie i 
        wyciągnął z kieszeni plastykowy 
        kartonik z wtopionymi białymi 
        pigułkami. 
          - Coś panu przyniosłem. Jakby 
        zabolało pod mostkiem, tu w 
        dołku, albo taki ból 
        promieniował do ramion czy nawet 
        dokuczał w okolicach łopatki, 
        niech pan weźmie pigułkę pod 
        język albo między dziąsło i 
        policzek. Po kilku minutach ból 
        powienien ustać. W ogóle niech 
        pan będzie ostrożny. Każdy ból w 
        klatce piersiowej albo nawet w 
        brzuchu wymaga interwencji. 
          Podał lekarstwo, a Siódmy 
        zobaczył, że w drzwiach stoi 
        sierżant i obserwuje pacjenta z 
        lekarzem. Wampir odwrócił się 
        twarzą do ściany. Udawał, że 
        śpi, choć nastawiał czujnie 
        odstającego ucha. 
          Starzec przyglądał się 
        Siódmemu. 
          - Czy słyszy pan? - spytał. 
          - Przepraszam, co?
          - W nocy odzywają się ci, co 
        odeszli. Jak się dobrze 
        wsłuchać, wytężyć z całej mocy, 
        napiąć wszystkie zmysły, to 
        słychać gwar ich rozmów. 
        Słychać, jak mówią po żydowsku, 
        po polsku, może nawet po 
        niemiecku. Mówią o drożyźnie, o 
        nadchodzącej wojnie, o 
        zdradzających mężach i 
        niewiernych żonach, o wiośnie, o 
        zbrodniach swoich i cudzych, o 






        pieniądzach i o miłości. Są tu 
        pod nami w ziemi. Całe jezioro 
        chemii ludzkiej zatopiło się w 
        ziemi. Rozbici na pierwiastki, 
        na atomy, na pył, a przecież 
        żyją. Ich egzystencje lepsze i 
        gorsze, genialne i przygłupie 
        zakodowały się w drganiu fal czy 
        w napięciu energii, co będzie 
        wygasać przez miliony lat. Wie 
        pan przecież, że ślad ciepła po 
        wybuchu, z którego narodził się 
        nasz wszechświat, jeszcze w tym 
        momencie jest wykrywalny w 
        pustce przestrzeni kosmicznej. 
          Umilkł i obaj słuchali 
        jakiegoś brumu, który szedł z 
        podziemi szpitala albo z nich 
        samych. Głowa starego lekarza 
        trzęsła się delikatnie, 
        przechylając się na lewą stronę, 
        i wyglądało to, jakby docent 
        słuchał strojonego instrumentu 
        muzycznego, jakby podejmował 
        rytm niesłyszalnej melodii. 
          - Tak, mówiono mi, ktoś mi 
        mówił - odezwał się Siódmy - 
        była pogłoska, że tu podczas 
        wojny Niemcy chowali 
        pomordowanych, a po wojnie Ub 
        zakopywało swoje ofiary. 
          - Straszne uroczysko. W sam 
        raz na szpital - westchnął 
        starzec. - A pan, panie kolego, 
        boi się śmierci? 
          - Ja? - zdziwił się Siódmy, 
        bardziej dziwiąc się tym 
        poufałym tytułem kolegi niż 
        samym pytaniem. - Nie. Chyba 
        nie. Jeszcze nie miałem okazji 
        porządnie przestraszyć się 
        śmierci. 
          - A widzi pan, ja, lekarz,  
        boję się. Do tego stopnia lękam 
        się, że nie zasypiam. Odczuwam 
        paniczny strach przed śmiercią 
        bez uprzedzenia, przed śmiercią 
        we śnie, przed śmiercią, co z 
        ziemskiego snu przechodzi w sen 
        nieskończony, sen wieczny. 
        Całymi nocami nie śpię. Dlatego 
        biorę dyżury nocne. Dlatego taki 
        jestem potrzebny dla wyręki 
        młodszych, choć dawno 
        przeszedłem na emeryturę. Trochę 






        sobie tylko podrzemię w dzień, 
        najlepiej w samo południe, kiedy 
        najbezpieczniej. 
          Tak, gdy myślę o tej strasznej 
        granicy, którą każdy musi 
        przejść, i mnie lecą ciarki po 
        grzbiecie. Chociaż i ja, jak 
        lekarz, żyłem lata całe za pan 
        brat ze śmiercią. 
          Wszystko w tej salce trwało w 
        nieruchomości. Linie poziome i 
        pionowe, płaszczyzny proste i 
        ukośne. Tylko zmierzwiony 
        kształt wampira, który leżał bez 
        ruchu na prawym boku, zakłócał 
        ten martwy rytm geometrii. 
          - To łódź podwodna. Wielka, 
        przeraźliwie biała łódź 
        podwodna, którą płyniemy na 
        zachód przeciw obrotom kuli 
        ziemskiej - powiedział cicho 
        starzec. - Na zachód, bo tam 
        czeka nas śmierć. 
          - Wie pan, wie pan, Bóg się 
        ukrywa, Pan Bóg zaczął się 
        ukrywać. Jest takie miejsce, 
        skąd ja pochodzę, skąd pochodzi 
        większość ludzi na świecie, 
        amerykańscy pisarze, kanadyjscy 
        filmowcy, francuscy malarze, 
        rosyjscy muzycy, jest takie 
        miejsce magiczne nazywane 
        Puszkarnią, w zakolu Wilenki, 
        pośród rojstów, lasów, urwisk 
        stromych, zarośniętych dzikimi 
        porzeczkami, miętą o strasznie 
        silnej woni, krzakami kruszyny, 
        blekotu zwanego tam 
        "durnopianem", paproci wielkiej 
        jak drzewa, i tam, w tym miejscu 
        ukrywa się Pan Bóg, który czegoś 
        się przestraszył albo czemuś nie 
        sprostał, którego najpewniej 
        ściga inny Bóg, potężniejszy, 
        Bóg z samego jądra 
        wszechświatów, Bóg niełaskawy 
        dla biednych Bogów 
        prowincjonalnych, jakichś tam 
        regionalnych, władających 
        skromnymi, ubogimi galaktykami. 
          - Czy pan jest wierzący? 
          - A pan? 
          - Ja, ja - szeptał stary 
        doktor - tak, ja panu powinienem 
        odpowiedzieć. Tak, czy ja 






        wierzę? I jak ja wierzę. Wierzę, 
        drogi kolego, tak jak mnie 
        nauczono i tak jak mi kazano. 
        Wierzę praktyką codziennego 
        pacierza z nawyku, ze strachu, 
        na wszelki wypadek. Wierzę 
        rzadką spowiedzią, nieczęstym 
        uczestnictwem w mszy, w 
        pogrzebie. Nie wierzę ciągłym 
        podglądaniem natury i tajemnicy 
        wszechświata, ciągłą niewiarą, 
        ciągłym zwątpieniem. Wierzę 
        przyjaznym gestem wobec 
        przechodnia, jałmużną dla 
        nędzarza, współczuciem dla 
        bliźniego, i nie wierzę myślą, 
        stałą dociekliwością tej mętnej 
        substancji, co wypełnia czaszkę, 
        wyobraźnią, która dręczy mnie w 
        dzień i w nocy, na jawie i we 
        śnie. Pod względem wiary, panie 
        kolego, to ja żyję byle jak, w 
        chaosie, nieporządku i w ogóle. 
        Czy nie męczę pana? 
          - Panie doktorze, starszy mój 
        bracie - rzekł cicho Siódmy - ja 
        też się boję nocy. Ja też 
        zagłuszam się jak mogę. 
          I wyciągnął rękę, i chciał 
        dotknąć dłoni lekarza, ale ta 
        dłoń drżała dziwnie, nie dawała 
        się uchwycić, wyglądało, że 
        doktor chce zebrać ze swego 
        białego z plamkami krwi chałata 
        jakieś zżółkłe igły sosnowe albo 
        świerku, co spadły na niego, gdy 
        szedł tu, do tego szpitala, z 
        Puszkarni, gdzie odwiedzał tak 
        samo starego jak on Boga, 
        któremu przestało się wieść w 
        połowie dwudziestego wieku, po 
        tej wojnie, co przewróciła wieżę 
        Babel budowaną przez ludzi od 
        czasów sumeryjskich, a może 
        jeszcze wcześniejszych. 
          - Pomożemy panu - szepnął 
        starzec. - Niech pan spróbuje 
        zasnąć, jeśli to panu przyniesie 
        ulgę. Dobranoc. 
          Zaczął wstawać z najwyższym 
        trudem i nie mógł pokonać 
        niemocy zastygłych stawów. 
        Siódmy, sam jęcząc z bólu, bo 
        przysiadł na bolącym miejscu, 
        jął mu pomagać. Trzymając się w 






        objęciach podeszli w ten sposób 
        do drzwi, gdzie czuwał 
        milicjant, który najwyżej za 
        półtora roku umrze w strasznych 
        męczarniach na raka. 
          - Dobranoc, panie docencie - 
        powiedział Siódmy.
          - Dobranoc, panie kolego. 
          Patrzyli przez chwilę, jak 
        stary lekarz brnął chwiejnie 
        przez korytarz niczym przez 
        rwący górski potok i jak zniknął 
        za którymiś drzwiami. 
          - Czego chciał ten stary? - 
        spytał ni to służbowo, ni to 
        prywatnie gorliwy sierżant. 
          - A nic takiego. Przyniósł 
        pigułki. 
          - Coś długo siedział. 
          - Człowiek garnie się do 
        człowieka, jak to podczas wojny. 
          - Jakiej wojny? 
          - No tej dzisiejszej. Rządu z 
        narodem. Szatana z zastępami 
        aniołów. 
          - Idź pan lepiej spać. Pana 
        los marny. 
          - Wasz los też niepewny. 
        Połóżcie się także i przyśnijcie 
        coś dobrego. 
          - My nie będziemy spać. 
        Wyśpimy się, jak nas zmienią. 
          - Ja też się później wyśpię. 
          - Kiedy?
          - Na tamtym świecie. 
          - Och! Och! Boli! - zaczął 
        krzyczeć pan Rybka, rzucając się 
        na łóżku. 
          - Coś go dręczy, jakaś 
        straszna zmora - powiedział 
        sierżant. 
          Patrzyli, jak wampir miota się 
        w pościeli, a potem nagle 
        nieruchomieje, utkwiwszy w nich 
        oczy. 
          - Jutro ma operację - rzekł 
        Siódmy. - Boi się, jak każde  
        żywe stworzenie. 
          Wrócił do pokoju, stanął przy 
        oknie wypełnionym czernią, 
        pozbawionym firanek i zasłon. 
        Słyszał za sobą ciężkie dyszenie 
        wampira. 
          - Niech pan idzie spać - 
        odezwał się pan Rybka. - Proszę 






        się nie bać. U mnie pierwszy sen 
        zawsze taki. 
          W czerni nocy chybotały 
        dalekie światełka okien. Było 
        ich niewiele, ledwo się wycinały 
        z tych strasznych ciemności 
        najdłuższych nocy zimowych. 
        Szpital ucichł, przyczaił się w 
        sobie, zadrzemał czujnie w 
        oczekiwaniu na poranek, który 
        jeszcze tym razem nadejdzie. 
        Gdybym mógł sięgnąć do torby, 
        pomyślał Siódmy, trafiłbym z 
        pewnością na matrycę z takim 
        wierszem na dobranoc: 
        
          czekam noc i dzień@ czekam 
        rano i wieczorem@ czekam w 
        każdym mgnieniu@ na znak@ z 
        nieba@ z piekła@  skądkolwiek@ 
        czekam na rozbłysk@ zrozumienia@
        
          Ja:
        
          Oni klęczą nad strugą, która 
        nie zamarza nawet w najsroższe 
        mrozy. Za dnia tą strugą płyną 
        tęczowe oka, wielkie pawie 
        pióra, cieniutkie jak pajęczyna. 
        Ale teraz, po nocy, ta struga, 
        ten potok jest ciemny jak 
        atrament, bełkocze i stęka na 
        kamieniach, w gnijących 
        wykrotach, w obramowaniu lodu, 
        co uczepił się brzegów. 
          Klęczy mężczyzna, a po jego 
        prawej stronie klęczy młoda 
        kobieta. Klęczą w głębokim 
        śniegu, który topi się pod ich 
        kolanami. Na polach już nie ma 
        śniegu, stopiła go wczesna 
        wiosna, ale tu, w puszczy, 
        ciężko przebrnąć przez zaspy. 
        Więc i oni, zanim uklękli, 
        podtrzymując się nawzajem, 
        grzęźli w śniegu, wydzierali 
        nogi z głębokich zasp, szeptali 
        czasem do siebie, choć nie 
        wiadomo było, czy ich coś 
        łączyło poza służbą. 
          Teraz, w nocy, a właściwie nad 
        ranem, kiedy po wsiach odzywa 
        się skrzypiącym głosem trzeci 
        kur, chwycił przymrozek. 
        Strasznie wonieje ozonem, 






        pachnie tym dziwnym gazem 
        obnażone niebo, niebo jakby 
        zheblowane przez Boga do czysta 
        i dlatego powyłaziły dziwnie 
        jaskrawe, lodowato mrugające 
        gwiazdy. 
          - No co tam marudzisz, Bóbr? - 
        odzywa się z drogi komendant. 
          - Modlę się - powiadam cicho. 
          - Wykonaj rozkaz. 
          Mężczyzna ma na głowie 
        żołnierską czapkę wymoszczoną 
        sztucznym futrem, a kobieta, 
        młoda i niebrzydka, kobieta ma 
        czarny beret. Nic nie mówią i 
        się nie odwracają. Pochylili 
        głowy jakby słuchając gadania 
        rzeczki. 
          A ja trzymam w opuszczonej 
        dłoni ciężki belgijski pistolet 
        piętnastostrzałowy, a może tylko 
        dwunastostrzałowy, w tej chwili 
        wszystko zapomniałem, i ten 
        pistolet strasznie mi ciąży, 
        jakieś dzwony rozkołysały się w 
        głowie, czuję w ustach słodycz 
        soków drzew, co ruszyły 
        przed wiosną, na samym jej 
        lodowatym początku. 
          - Bóbr, wykonać rozkaz! - 
        słyszę niecierpliwy głos 
        komendanta. 
          On też jest zdenerwowany. 
        Wielka część grzechu spada na 
        niego. 
          A ja im się nie przyjrzałem. 
        Umyślnie omijałem wzrokiem, ale 
        w przelocie zobaczyłem i 
        zapamiętałem na zawsze jej 
        smagłą twarz i czarny beret, 
        pociągłą twarz i beret, tak jak 
        kobiety, młode kobiety, nosiły 
        się przy końcu lat dwudziestych 
        i jak będą się nosić jeszcze 
        wiele razy po wielu latach. 
          - Bóbr! - słyszę znowu. 
          I widzę, że ten mężczyzna 
        zaraz się odwróci, a ja już nie 
        potrafię wtedy strzelić. Więc 
        unoszę pistolet w spoconej 
        dłoni, mierzę w jego kark, 
        naciskam spust, potem przenoszę 
        lufę pistoletu na jej czarną 
        kruczą głowę i znowu naciskam 
        spust. Nic nie słyszę, choć obok 






        mnie lecą z drzew szyszki i 
        resztki śniegu, nic nie słyszę i 
        nie czuję, choć razem z tą parą 
        nie znanych ludzi umieram ja, 
        umiera jakaś część mnie, jakaś 
        cząstka mojej głowy, mego serca, 
        mojego stosu pacierzowego. 
        
          Rozdział VII
        
          Siedziała na brzegu łóżka i 
        wpatrywała się w niego 
        intensywnie. Nie wiedział, jak 
        długo tu była, jak długo go 
        obserwowała. Odczuł przykrość, 
        że spał bezbronny, że dawał się 
        podglądać innemu człowiekowi. 
        Odruchowo dotknął ust, czoła. 
        Czoło było spocone. Tymi 
        rzadkimi, drobnymi kropelkami, 
        których kiedyś bał się nad 
        ranem, a często i za dnia. 
          - Cześć - powiedziała 
        uśmiechając się po koleżeńsku. 
          Mocne skuły stały się jakby 
        jeszcze bardziej wystające, 
        wielkie i zarazem skośnawe oczy 
        mignęły odblaskiem nocnej lampy, 
        bo reszta pokoju była skryta w 
        ciemności. Gdzieś tam z boku 
        poświstywał przez nos śpiący 
        spokojnie wampir Rybka. 
          - Cześć - odezwał się cicho. 
          - Znowu się spotykamy. 
        Dowiedziałam się od tej siostry, 
        no jak jej tam. 
          - Siostra Brat. 
          - Tak, siostra Brat 
        powiedziała mi, że leżysz tu na 
        chirurgii. 
          - A ty? 
          - Ja jestem na siódmym 
        piętrze. Znowu jakiś kłopot z 
        płucami. Mają mi coś tam 
        wziernikować. A na razie 
        kaszlę. 
          I rzeczywiście zakaszlała 
        cicho i przyjemnie, i więcej 
        było w tym kaszlu seksu niż 
        choroby. Patrzył na jej usta, 
        wydatne, jakby ułożone już przez 
        naturę do pocałunku, ale 
        pocałunku skromnego, bez żadnych 
        urozmaiceń. Ten skromny erotyzm 
        zapisany w jej bladych ustach 






        zaczął budzić w Siódmym jakieś 
        dawne echa, jakieś niewyraźne, 
        choć łagodnie dotkliwe 
        wspomnienia. I tę szyję, białą, 
        a zarazem leciutko przydymioną, 
        więc i tę szyję nie skażoną 
        żadną ułomnością, szyję jakby 
        domagającą się dotyku, szyję 
        leciutko parującą jakimś 
        intymnym ciepłem, więc i tę 
        szyję skądś dobrze pamiętał. 
        Ogarnął go z wolna jakiś 
        niepokój, coś w rodzaju lęku 
        albo tremy przed nieuniknioną 
        przygodą. 
          - Jesteś niezadowolony, że cię 
        odnalazłam? 
          - Ależ skąd. Bardzo się 
        cieszę. Staram się coś sobie 
        przypomnieć i nie mogę 
        przypomnieć, bo to było dawno, 
        dawno, zostało chyba zapomniane 
        jak sen. 
          - Snów się nie zapomina. Sny w 
        nas zostają. Wrócą jednego dnia 
        nagłym lękiem, przeczuciem albo 
        po prostu jasnowidzeniem. 
          - Skąd ty jesteś taka mądra, 
        dziecko żydowskie albo 
        tatarskie. 
          - Nie, ja jestem dziewczyną 
        karaimską. Pamiętasz, oni 
        mieszkali w Trokach, tam była 
        ich stolica. 
          - Nazywaliśmy was Żydami, żeby 
        wam dokuczyć, bo bardzo tego nie 
        lubiliście. 
          - Ale ja mieszkałam na Górnej 
        Kolonii, dość daleko, pod lasem, 
        w stronę Nowej Wilejki. 
          - Może na działkach 
        wojskowych. 
          - Może na działkach. Ty mnie 
        pamiętasz, prawda? 
          - Chyba pamiętam. Czarne oczy, 
        blade, duże usta. I coś jeszcze. 
        Może jeszcze przypomnę.
          - Patrz, pożyczyłam fartuch 
        lekarski, żeby się tu dostać. 
        Patrz, pod fartuchem nic nie 
        mam. 
          Rozpięła jeden guzik na 
        piersi. Zobaczył cieniste 
        zaklęśnięcie między piersiami. 
        Rzeczywiście, coś już sobie 






        przypominał, co mu się wydawało 
        od pewnego czasu nie do 
        przypomnienia. 
          - Po co mi to mówisz, dziecko? 
          - Dwóch milicjantów ciebie 
        pilnuje. Są wściekli, bo nawet 
        szklanki herbaty im tu żałują. 
          - Nie - szepnął. - Pytam, po 
        co się tak ubrałeś?
          - Dla ciebie. Pamiętasz, 
        zawsze pieściliśmy się o zmroku, 
        w strasznych ciemnościach 
        pachnących maciejką, albo w 
        upalne księżycowe noce, kiedy 
        musieliśmy zamykać oczy ze 
        wstydu? Przecież tak okropnie 
        się kochając i tak długo 
        kochając, nie znaliśmy siebie 
        zupełnie. Nie widzieliśmy swoich 
        piersi, brzuchów, bioder. 
        Prawda, miły, dobrze pamiętam 
        tamte lata i nas na samym 
        początku życia? 
          - Uczyliśmy się w tym samym 
        gimnazjum. Przy Rosjanach nasze 
        gimnazja połączyły się w jedno 
        koedukacyjne. Tak było, dziecko? 
          - Nie, było inaczej. Była 
        konspiracja. Tajne harcerstwo. 
        Wasz zastęp jakichś żubrów, 
        bobrów albo innych zwierząt 
        łownych czy też pod ochroną. A 
        ja byłam harcerską łączniczką. 
        Trochę to nieprzyjemne i może 
        grzeszne, ale my po nabożeństwie 
        majowym w tym drewnianym 
        kościółku, co pachniał jeszcze 
        ciągle żywicą, więc my po tym 
        nabożeństwie, a czasem nawet 
        podczas nabożeństwa, leżeliśmy 
        na stoku tego kolosalnego 
        zbocza, co biegło w dół aż do 
        samej rzeki, więc my leżeliśmy 
        albo siedzieliśmy w wysokich 
        trawach zroszonych pierwszą rosą 
        i męczyliśmy się straszliwie 
        tymi pieszczotami, nieśmiałymi, 
        nieumiejętnymi, pełnymi 
        niespodzianek rozkosznych i 
        zatykających dech w piersi 
        zaskoczeń. 
          - Ty tak dobrze pamiętasz, a 
        ja nic nie mogę przypomnieć. 
          - Ty nie chcesz pamiętać. 
        Zamknąłeś rozdział. Ty wszystko 






        za sobą zamykasz. Zawsze byłeś 
        uczuciowym pedantem, psychicznym 
        akuratnisiem. Dotknij mnie, 
        zobacz, jak drżę. Trochę z 
        zimna, ale bardziej z emocji. Ja 
        na ciebie czekam cały czas. 
        Pamiętasz, co mnie obiecywałeś? 
          - Matko Święta, ja tyle razy 
        obiecywałem w życiu.
          Rozpięła fartuch, dwie piersi 
        spojrzały na niego wielkimi 
        migdałowymi oczami. 
          - Dotknij moich bioder. 
          Ujęła jego ręce i położyła na 
        swoich biodrach. Zdziwił się, że 
        tak jest szczupła, że tak jej 
        mało jak źdźbła polnej trawy. I 
        ona drżała, i on drżał. Wydało 
        mu się, że słyszą muzykę, ale 
        symfoniczną, wypełnioną 
        smyczkami, słodko brzmiącą i 
        podniośle, jakby ją ktoś puścił 
        z ebonitowej płyty specjalnie 
        dla nich, specjalnie na ten 
        wieczór. 
          - Chciałabym tak umrzeć przy 
        tobie - szepnęła przyciągając go 
        do siebie i tuląc się w jego 
        pachnącą krochmalem państwową 
        piżamę z grubej flaneli. 
          - Ty mnie z kimś pomyliłaś. 
        Czuję się jak zwykły oszust - 
        powiedział cicho, lekko drżącym 
        głosem. 
          - Nie, tak tylko mówisz. Ja ci 
        przypomnę, zaraz coś ci powiem, 
        kiedy przemogę w sobie wstyd. Za 
        chwilę ci przywołam ten nasz 
        ostatni wieczór, a to był koniec 
        czerwca, strasznie dużo gwiazd, 
        całe obłoki chrabąszczy i 
        wszystkie zapachy, jakie tylko 
        istnieją na tej szerokości 
        geograficznej. Więc tego 
        wieczoru, po strasznych 
        męczarniach szczeniackich 
        pieszczot, wszedłeś na moment we 
        mnie i poraziło nas jakieś 
        przerażenie, jakiś okropny 
        strach przed świętokradztwem, i 
        ty uciekłeś, dosłownie uciekłeś, 
        biegnąc z całych sił ku Dolnej 
        Kolonii po twardej jak klepisko 
        leśnej stecce i słyszałam twoje 
        spieszne kroki bardzo długo, 






        zanim umilkły w piachu drogi 
        przed twoim domem. I to była 
        cała moja miłość. Miłość całego 
        mego życia. 
          - Co ty mówisz, Matko Święta - 
        szepnął. - Poczekaj, nie 
        odchodź. Dlaczego odchodzisz?
          Wysunęła się z jego rąk. 
        Zachybotały lękliwie białe, ale 
        jakby przydymione piersi, piersi 
        karaimskie. 
          - Już muszę iść. Jestem chora. 
        Zarażę ciebie. 
          - Ja chcę być zarażony - 
        usiłował ją schwytać dłońmi w 
        tych gorących zagłębieniach nad 
        biodrami. Ale ona usuwała się, 
        jakby wiotczała, jakby jej 
        stawało się coraz mniej. 
          - Może jeszcze przyjdę kiedyś 
        - powiedziała cicho, zanosząc 
        się delikatnym, przejrzystym jak 
        powietrze kaszlem. 
          - Słuchaj, ja nie wiem, tak mi 
        się wszystko poplątało w życiu. 
        Chciałem, żeby było inaczej, 
        miałem tyle planów, zamiarów. 
        Takie piękne i kategoryczne 
        przyrzeczenia, obietnice 
        złożyłem sobie, kobietom, 
        mężczyznom, może nawet tobie, i 
        nic nie wyszło. Nadchodzi 
        koniec, a tu nic nie ma we mnie, 
        w moich falach, w moich 
        wewnętrznych drganiach, w moim 
        energetycznym testamencie i w 
        moim elektrobiotronicznym 
        spadku. Czuję nad sobą jakieś 
        piętro, jakąś obcą kondygnację, 
        jakiegoś karła albo olbrzyma, 
        którego noszę na głowie, na 
        plecach, na duszy. Znowu coś 
        odchodzi nie dokończone, nie 
        zaznane, jak wszystko w moim 
        życiu. To nieprawda, ja niczego 
        nie zamknąłem. Wszystko czeka. 
        Matko Święta, ale na co czeka. 
        Na zakończenie. Nazwijmy to 
        zakończenie. Określimy to jako 
        finał. Poczekaj, miła. Jeszcze 
        chcę coś powiedzieć. Nie, chcę 
        cię jeszcze raz dotknąć. Tak 
        strasznie żałuję, że minęliśmy 
        się w życiu. Wiem, że byłbym 
        odważniejszy. Aż do następnego 






        rozczarowania. Poczekaj, 
        przecież to nie sen. Przecież 
        tylko sny kończą się w ten 
        sposób. Zaczekaj. 
          Ona odchodziła tyłem, 
        uśmiechając się smutno i 
        zapomniała zapiąć fartuch. 
        Nieświadoma nagości uśmiechała 
        się czule, a Siódmy chciał wstać 
        z łóżka i coś go trzymało na 
        żelaznej krawędzi drucianej 
        siatki i nie mógł się podnieść, 
        ona roztapiała się w mroku, aż 
        pochłonęła ją nagła jasność 
        otwieranych drzwi. 
          - Co tu się dzieje? - spytał 
        surowo zaspanym głosem ten 
        milicjant, który umrze na raka 
        żołądka. - Co za hałasy? 
          - Nic. Duchy mnie nachodzą nad 
        ranem. Już niedługo zapieje 
        trzeci kur. 
          - Co pan pieprzy. Mnie pan nie 
        zmyli. Pan uciekał i żołnierz 
        musiał strzelić. Nie trzeba było 
        uciekać, jeżeli pan niewinny. 
          - A czy ja mówię, że jestem 
        niewinny? A czy pan jest 
        niewinny? 
          - Dobra, dobra, my znamy waszą 
        gadkę - ziewnął z takim smakiem, 
        że aż mu trzasnęło w zawiasach 
        szczęki. Wyszedł na korytarz nie 
        zamykając drzwi. 
          Za oknem po lewej stronie 
        zaczynał się rozjaśniać 
        horyzont, pogruchotany zarysem 
        dachów budowli tego miasta 
        umarłego od nowej wojny. Serce 
        waliło ciężko w wieko żeber. Co 
        się dzieje, pomyślał. Czy za mną 
        zostało jakieś życie, czy 
        stworzono mnie na tę jedną 
        chwilę i o świcie odwołają w 
        straszne nieznane. Przecież ja 
        nie mam przeszłości, przecież 
        to, co było, to ułomki snu, 
        widzianych albo opowiadanych 
        przez kogoś bajd, jakiejś rutyny 
        zdawkowych i monotonnych losów 
        mieszkańców tej malutkiej 
        planety. Przecież ja jestem 
        przybyszem. Przybyszem skąd? Z 
        głębi własnej jaźni czy z wiązki 
        fal cudzej świadomości? 






        Przybyszem z czegoś czy z 
        niczego? 
          - Panie, panie starszy - 
        usłyszał za sobą. Odwrócił się i 
        zobaczył, że wampir unosi się na 
        łokciu w swojej rozmamłanej 
        pościeli i kiwa na niego krzywym 
        palcem. - Chodź pan. 
          - No, co jest, panie Rybka - 
        rzekł Siódmy zanurzając się w 
        mrok tego kąta, gdzie urzędował 
        wampir. 
          - Panie, pan myślisz co? Ja 
        wszystko widziałem. Pan miętosił 
        tę dziewczynę. Powiem docentowi. 
        Kto to widział.
          - A co to pana obchodzi? 
          - Obchodzi, obchodzi - 
        zaperzył się wampir. - Mam jutro 
        operację, a pan na moich oczach 
        brandzluje dziewczynę. Musiałem 
        się sam zaspokoić. 
          - Panie Rybka, ja bym pana 
        zaspokoił. Pan za dużo czyta 
        ekspresiaków. Pan za bardzo 
        oczytany. Wyjmij pan, do 
        cholery, ręce spod kołdry. 
          Wampir posłusznie wykonał 
        rozkaz. Mrugał powiekami 
        wpatrując się w Siódmego. 
        Cienkie i rzadkie włosy 
        sterczały na czubku głowy jak 
        grzebień chorego kurczaka. 
          - Wie pan - odezwał się po 
        chwili. - Trzeba było ze sobą 
        wziąć ten sznur od żelazka. Ja 
        bym wam pokazał. 
          Siódmy pochylił się i dał mu 
        lekkiego prztyczka w mokry nos. 
          - Co ty, bydlaczku, udajesz 
        wampira. Jesteś zwykłym 
        onanistą. 
          Wrócił kuśtykając do swego 
        łóżka, chciał położyć się, ale 
        zrezygnował, bo wiedział, że już 
        nie zaśnie. Podszedł do okna, za 
        którym świtało szaroniebiesko, 
        ostrożnie, zimowo. Z mroku wolno 
        wyłaniało się gruzowisko miasta, 
        które ciągle jeszcze milczało, w 
        którym nie było jeszcze życia, 
        które zastygło w letargu. I 
        wtedy nagle zobaczył pochód 
        ludzi, co sunął noga za nogą w 
        poprzek śnieżnego pola. Wypływał 






        jakby z kępy pokręconych 
        boleśnie drzew, jakby tam była 
        jama, czeluść w głąb ziemi, 
        przepaść do samego piekła. 
        Wydostawał się z niebytu i 
        kroczył, jak kroczą śmiertelne 
        pochody, i kroczył z wolna w tę 
        stronę miasta, a może 
        przedmieścia, gdzie kiedyś 
        podczas wojny znajdował się, a 
        może i teraz znajduje się 
        Umschlagplatz, współczesna 
        Dolina Jozefata, miejsce 
        prowizorycznego Sądu 
        Ostatecznego. A ci sunący 
        milczkiem ludzie to na pewno 
        Żydzi, ostatni Żydzi wschodniej 
        Europy, umarłe plemię błąkające 
        się po pustkowiach, gdzie pod 
        darnią leżą połamane tablice 
        piaskowe z wyobrażeniem dłoni 
        błogosławiących, świec 
        złamanych, lwów wspinających się 
        na tylne nogi. Matko Święta, co 
        mnie czeka. Boże, po co 
        stworzyłeś niebo i piekło 
        zamiast niosącej błogość i 
        ukojenie nicości. 
          W ciemnościach swego kąta 
        zaczął płakać wampir. Przykrył 
        oczy niezbyt czystymi palcami i 
        podrygiwał tłumiąc szloch. 
          - Panie Rybka - odezwał się 
        Siódmy - pan wie, jak jest 
        naprawdę? Naprawdę to nasz cały 
        wszechświat jest jednym atomem, 
        może komórką w woreczku 
        żółciowym jakiegoś osobnika, 
        którego wszechświat jest komórką 
        w woreczku żółciowym stworzenia, 
        co - i tak dalej, i tak dalej. 
        Nie warto płakać, biedny, 
        zmasturbowany wampirze. 
          - Odpierdol się - chlipnął pan 
        Rybka. - Jestem rozstrojony. 
        Miałem proste życie. Dwa życia. 
        Nocne i dzienne. Co oni tu ze 
        mną zrobią? 
          - Za dużo jest wampirów na 
        świecie - rzekł cicho Siódmy. - 
        W ogóle za dużo jest wszystkiego 
        na świecie. Świat się staje za 
        mały. 
          Huknęły otwierane energicznie 
        drzwi. Weszła siostra Brat, 






        wyspana, robotna, cała w aureoli 
        optymizmu. 
          - Dzień dobry, chłopcy. 
        Pobudka, czas wstawać. Śniadania 
        nie będzie, ale temperaturę 
        trzeba zmierzyć.
          Podeszła do Siódmego. 
          - Ma pan tu koszulę. Proszę 
        nałożyć, a piżamę zostawić na 
        łóżku. Ten plaster z numerem 
        niech pan naklei na piersi, ale 
        wysoko, pod szyją. 
          - Pani się pewnie pomyliła - 
        rzekł Siódmy. 
          - Nie pomyliłam się. Proszę 
        nakładać i nie filozofować. 
          - A ja? - odezwał się 
        płaczliwie wampir. 
          - I na pana przyjdzie kolej. 
          Wyszła, zostawiając drzwi 
        otwarte. Widać było na korytarzu 
        obu milicjantów siedzących na 
        niewygodnych krzesełkach. 
        Drzemali ze zwieszonymi głowami, 
        ale najlżejszy szelest budził 
        ich, a wtedy podrywali się ze 
        stęknięciem na równe nogi. 
          Gdzieś w głębi piramidy 
        szpitalnej radio grało hymn 
        narodowy. A potem generał modlił 
        się o życzliwość wielkiego 
        mocarstwa, którego wojska 
        stacjonują w całym kraju. Nisko 
        nad miastem lecieli oprycznicy 
        Maluty Skuratowa i Siódmemu 
        zdawało się, że widzi nawet 
        dyndające głowy psów z 
        wywalonymi jęzorami, głowy 
        przytroczone do kulbaki dla 
        postrachu. 
          Nałożył koszulę, która 
        wyglądała jak prawdziwa koszula 
        śmiertelna. Przykleił plaster z 
        numerem wykaligrafowanym 
        długopisem. Siadł na brzegu 
        łóżka i czekał. 
          - Lepiej mieć temperaturę czy 
        nie mieć? - spytał rozkapryszony 
        wampir wyjmując spod pachy 
        termometr. 
          Wtedy wjechał do salki młody 
        sanitariusz z wózkiem. Obrzucił 
        Siódmego surowym spojrzeniem i 
        rzekł lakonicznie: 
          - Siadać. Kłaść się. 






          - Ale to pewnie pomyłka - 
        rzekł Siódmy. 
          - Niech pan kładzie się i 
        jedziemy. 
          Wampir wyskoczył z łóżka. 
          - Panie, to ja mam iść na 
        operację, a nie on. 
          Sanitariusz podszedł do jego 
        wyra, czytał długo historię 
        choroby, a potem rzekł, nie 
        patrząc na pacjenta: 
          - Nie ma co się spieszć. 
        Profesor pierwsze operacje robi 
        dla studentów. Jak mu dobrze 
        pójdzie, to dostaje brawa. Wobec 
        tego bardzo często na bis obcina 
        jaja. Chce pan ryzykować? 
          - Panie, mnie wszystko jedno. 
        Mogę poczekać. 
          - I słusznie. Przyjadę po pana 
        w południe. Tylko nic nie jeść, 
        nic nie pić. Zrozumiano? 
          Siódmy położył się na 
        katafalku i pojechał tak przez 
        drzwi na korytarz. Tu czuwali 
        już w pogotowiu obaj milicjanci. 
          - Stać! - rozkazał sierżant, 
        wycelowując lufę automatu w 
        szpitalny wózek. - Dokąd 
        zabieracie zatrzymanego? 
          - Na salę operacyjną. Niech 
        pan zejdzie z drogi - odparł 
        sanitariusz. 
          - Nie ma mowy. My też idziemy 
        na salę operacyjną. 
          - Proszę bardzo - zgodził się 
        sanitariusz. 
          Wjechali z wózkiem do windy. 
        Siódmy leżał na zdrowym boku i 
        miał ogromną ochotę zapytać, co 
        się właściwie dzieje w jego 
        sprawie. Ale jakiś głos 
        wewnętrzny nakazywał mu 
        wstrzemięźliwość. Więc milczał 
        czekając, co będzie dalej. 
          Winda zjechała na dół, 
        otworzyły się aluminiowe drzwi, 
        orszak ruszył długim, szklanym 
        korytarzem w stronę czarnej 
        pieczary, nad którą jarzyły się 
        białe i czerwone światła 
        ostrzegawcze. Siódmy podkurczył 
        nogi, zawstydzony tą przykusą 
        koszulą jak koszula wiejskich 
        bab, skrępowany swoimi chudymi 






        nogami w kępkach czarnych, 
        nastroszonych włosków. Dojechali 
        do czerwonej, szerokiej linii na 
        podłodze, za którą był mroczny 
        hol brzęczący jakimiś 
        tajemniczymi maszynami, 
        łyskający światłem 
        ostrzegawczym. Przypominało to 
        przygotowaną do startu rakietę 
        kosmiczną albo przynajmniej 
        transkontynentalny odrzutowiec. 
          Za czerwoną linią czekało 
        dwóch mężczyzn z obojętnymi 
        minami, ubranych w zielone 
        ubrania płócienne i w takich 
        samych okrągłych furażerkach 
        czy myckach na głowie. 
          Sanitariusz położył na 
        piersiach Siódmego jakiś papier, 
        jak dokument frachtowy na 
        bagażu. Pchnął wózek, który o 
        własnych siłach przetoczył się 
        przez czerwoną linię, i wpadł we 
        wprawne dłonie tych zielonych 
        łapiduchów. 
          - Stać! Stać! - wrzasnął 
        sierżant. - Co się dzieje? 
          - Stać! Stać! - krzyknął jak 
        echo sanitariusz i złapał go w 
        pół. - To jest śluza. Tam nie 
        wolno nikomu wchodzić. Tam jest 
        blok operacyjny. 
          - Stop! Stop! Ja odpowiadam! 
        Zatrzymać się! - ryczał 
        milicjant. 
          - Później! Za godzinę! Za 
        dwie! - wołał sanitariusz, 
        zakładając sierżantowi 
        podwójnego nelsona. - On będzie 
        operowany! Stój pan, do cholery, 
        bo dam w ryło. 
          Tymczasem dwa zielone 
        łapiduchy pomknęły z wózkiem w 
        głąb ciemności wypełnionej 
        dziwnymi odgłosami. Siódmy 
        dostrzegł wielką ilość mrocznych 
        korytarzy rozchodzących się 
        promieniście z holu. Jeden z 
        łapiduchów został tu u 
        rozstajów, a drugi pchnął wózek 
        w któryś z tych ledwo widocznych 
        tuneli. Katafalk zatrzymał się 
        pod ścianą, co wibrowała 
        metalicznie jak ściana samolotu. 
        Siódmy leżał chwilę wstrzymawszy 






        oddech. Usiłował przyjrzeć się 
        temu pomieszczeniu, 
        przypominającemu jakiś kanał z 
        surowego betonu. 
          Naraz usłyszał ściszony głos 
        młodego mężczyzny, którego nie 
        mógł rozpoznać w zimnym, 
        wilgotnym mroku. 
          - Niech pan wstanie i idzie w 
        głąb korytarza. Trafi pan tam po 
        prawej stronie na drzwi 
        kostnicy. Za drzwiami znajdzie 
        pan swoje ubranie. Z kostnicy 
        przejdzie pan do garażu, a 
        stamtąd już droga prosta. 
        Pomyślności, kolego. 
          Głos umilkł, ale nie było 
        słychać oddalających się kroków. 
        Siódmy leżał i czekał, co z tego 
        wyniknie. Lecz nic nie wynikło. 
        Ściany drżały leciutko, gdzieś 
        przed nim filował różowy poblask 
        i wszystko to wyglądało jak luk 
        towarowy wielkiego 
        transportowca. 
          Siódmy zeskoczył z katafalku. 
        Poczuł zimne kafle pod bosymi 
        stopami. Ostrożnie, jak za 
        dawnych indiańskich lat, 
        skradając się ruszył przed 
        siebie. Szedł długo tym 
        betonowym korytarzem, który parę 
        razy skręcał w różne strony pod 
        kątem prostym. Wreszcie 
        zobaczył, a właściwie wyczuł, 
        wielkie, żelazne drzwi z ogromną 
        błyszczącą klamką jak korba. 
        Otworzyły się łatwo i Siódmy 
        znalazł się w kostnicy, gdzie na 
        wysokich kozłach stały trumny z 
        nieboszczykami, z których jedni 
        byli już ubrani uroczyście i 
        gotowi do pochówka, inni leżeli 
        nago, byle czym przykryci. Na 
        plastykowym wieszaczku przy 
        drzwiach zobaczył swoje ubranie, 
        buty, kożuch, torbę z matrycami, 
        nawet łom. Jak oni wydostali tę 
        torbę, jak ją sierżant wypuścił 
        z rąk, pomyślał Siódmy. I kto 
        oni są, ci oni. 
          Ubierał się  dygocąc z zimna. 
        Zmarli leżeli w swoich kojcach 
        wyścielonych białym batystem i 
        wyglądało, że myślą o czymś 






        intensywnie, zamknąwszy oczy dla 
        lepszego skupienia. Więcej było 
        kobiet. Mimo wojny kobiety 
        częściej umierały. W następne 
        wojny będą już umierać tylko 
        starcy, bo starcy będą 
        żołnierzami. Naciskać guziki 
        mogą i starcy. A starych nie 
        szkoda, jeśli zginą. Przyszłe 
        wojny będą przeprowadzać starcy, 
        bo młodych żal, niech pożyją, 
        niech się przyjrzą światu i tym 
        ludziom, co uczepieni ciasnego 
        świata jak małpy żeglują w 
        przestworzach naszej nieznanej 
        galaktyki. 
          Narzucił kożuch, podjął z 
        ziemi torbę i ten łom, co go 
        nosi ze sobą tyle godzin, łom 
        jak buława marszałkowska, łom 
        jak laska Mojżesza. Przeżegnał 
        się nie wiadomo czemu i ruszył 
        do wielkich drzwi z sosnowych 
        desek, które rzeczywiście 
        prowadziły do garażu, gdzie 
        stało kilka białych karetek, 
        jakieś blaszane beczki, łopaty 
        do śniegu, taczki i worek z 
        ukradzioną watą. 
          Siódmy wyszedł na dwór. 
        Magazyny albo laboratoria 
        oddzielały go od głównego 
        korpusu szpitalnego. Ogromne 
        gawrony zakrakały z rosochatych 
        martwych drzew. A Siódmemu 
        zdawało się, że to śpiewają 
        słowiki. Był znowu wolny. Prawie 
        wolny. 
        
          Ja:
        
          W gorącej, suchej mgle szukamy 
        się niezdarnie. Wyłaniają się z 
        niebytu i giną mokre, spocone 
        twarze, wykrzywione szaleństwem. 
        Zaczęliśmy pić w tej łaźni, 
        zwanej modnie sauną, jeszcze 
        przed wieczorem. Najpierw w 
        szatniach, potem, wyzbyci 
        wstydu, wleźliśmy do łaźni, w 
        której ktoś polał przedtem 
        kamienie polne wodą. Wpadliśmy w 
        gorące, strasznie suche, palące 
        jak ogień powietrze, powietrze 
        mętne, brudne, w którym łatwo 






        ukryć nagość i wstyd. 
          Szukam jej wszędzie, na 
        ławach, na deskach podłogi, po 
        kątach. Szukam tej czarnej, 
        dziwnej dziewczyny, co 
        prowokowała mnie, dokuczała mi, 
        obrażała i ciągle gdzieś ginęła. 
        Z kimś uciekała przede mną, a 
        zupełnie z kim innym wracała 
        znienacka. Już ją gdzieś 
        pocałowałem w przelocie, już 
        poznałem jej szpiczaste, jakoś 
        zwierzęce i przez to tajemnicze 
        piersi. 
          Nie wiem, jak się nazywa, więc 
        nie mogę jej zawołać. Błąkam się 
        we mgle zatykającej oddech, 
        gorzkiej, wysuszającej gardło. 
        Migają przede mną twarze, plecy, 
        tyłki. Tracę na chwilę 
        przytomność, potem ją odzyskuję. 
        Nikt mnie nie rozpoznaje i ja 
        nikogo nie jestem w stanie 
        zidentyfikować. Zaczęło się 
        niewinnie, w parę osób, a potem 
        przybywali nowi. Może to trwało 
        parę godzin, a może kilka dni. 
          Szukam tej czarnej dziewczyny, 
        przewracam się, wstaję, pełzam 
        po ziemi, latam pod sufitem, 
        jest mi niedobrze, potem znowu 
        błogo. Wreszcie szczupła ręka 
        łapie mnie za włosy, wciąga do 
        mrocznej sieni. To ona, ta 
        poszukiwana tyle czasu 
        dziewczyna. Też ma błędny wzrok, 
        źrenice uciekają ciągle do góry, 
        pokazuje białka niczym nie 
        zmącone, choć tyle godzin w 
        łaźni. To ona, jest pijana, nie 
        mniej oszołomiona ode mnie. 
          - Chodź - powiada przeciągle i 
        lekko się zatacza. Drobne piersi 
        wesoło podskakują i ona sama 
        patrzy na nie zdziwiona. 
          - Dokąd? 
          Całuje mnie raptem słonymi 
        ustami. 
          - Chodź. 
          Gdzieś biegniemy, dokądś się 
        staczamy. Obejmuje mnie śnieg, 
        który nie jest zimny. Chwyta nas 
        śnieg, który nas parzy ukropem. 
        My się w tym śniegu przewracamy, 
        nie możemy znaleźć oparcia. 






        Widzę jej usta przed sobą, 
        całuję, chwytam piersi, ona 
        krzyczy, dużo mgły, wiele 
        śniegu, przewracam się, wstaję, 
        dotykam jej brzucha i niżej, ona 
        chwyta zębami moją lewą rękę, 
        gryzie jak pies, coraz więcej 
        mgły, straszne mnóstwo gorącego 
        jak ogień śniegu, ciężar głowy, 
        skurcze żołądka, niedobrze, coś 
        kołuje nade mną i wreszcie chyba 
        śmierć, coś w rodzaju śmierci, 
        po której następuje 
        zmartwychwstanie. 
          Leżę w sieni otwartej na 
        przestrzał i chłód wali z dworu. 
        Ja leżę na podłodze. Włosy 
        sterczą jak kolce u jeża. 
        Zdążyły zamarznąć na mokrej 
        głowie. Nikogo nie ma. 
          Potem spotkam ją u jakichś 
        ludzi. Wykwintną, inteligentną, 
        kpiącą. Zetknę się za kilka 
        tygodni z tą samą dziewczyną, 
        ale jakby zupełnie inną. Widzę 
        na sobie jej szyderczy wzrok. To 
        spojrzy z zaciekawieniem, to 
        obojętnie, to wreszcie odrobinę 
        znudzona. A ja coraz 
        ambitniejszy, mnie już naprawdę 
        zależy, to sprawa mego honoru. 
        Czy była moją kochanką, czy nie 
        była. Nagłe, bezsensowne 
        przypomnienie na godzinę przed 
        sczeźnięciem. Przed jeszcze 
        jedną anihilacją. 
        
          Rozdział VIII
        
          W nocy śnił wszystko, co 
        najgorsze. Zęby wysypujące się z 
        ust do otwartej dłoni, maleńkie 
        dzieci, jakieś paskudne 
        niemowlęta włażące na niego ze 
        wszystkich stron, ogień 
        piekielny bijący z ziemi. I 
        rodziców, zmarłych rodziców, a 
        on przecież wiedział, że są 
        umarli, więc rodzice 
        przychodzili do niego - ojciec, 
        którego nigdy dobrze nie poznał, 
        ojciec jakiś leszczący się, 
        fioletowy niczym śliwka, jak 
        topielec wyciągnięty z wody po 
        tygodniu. Ojciec agresywny jak 






        dusza pokutna i matka, która 
        chciała ich pogodzić. W końcu są 
        to dobre sny, pomyślał. W mojej 
        sytuacji złe sny są dobre. Sen 
        to niedobita świadomość. Matko 
        Święta. 
          Szedł między rzadkimi 
        drzewami, wysokimi świerkami 
        okrytymi ciężkim, wspaniałym, 
        cukrującym się z wolna śniegiem. 
        A w obszernych duktach śród tych 
        pni kolczastych od uschniętych 
        sęczków, a śród tych 
        strzelistych drzew jarzyły się 
        słonecznym światłem jak zimnym 
        ogniem niewielkie choinki 
        ozdobione czerwonawymi szyszkami 
        i bielutką watą ponowy. Bo 
        gdzieś z boku przeszywały ten 
        szczątek lasu mocne promienie 
        zimowego słońca. A ponieważ 
        śniegu było dużo, grubo wyżej 
        kolan, więc ten śnieg skrzył 
        się, mienił kolorowo widmem 
        tęczy, jakby szczerzył 
        bielutkie, prawie niebieskie 
        zęby. I dokoła była naprawdę 
        prawdziwa zima, jakiej najstarsi 
        ludzie nie pamiętali, chociaż to 
        nieprawda, bo Siódmy dobrze 
        pamiętał, gorzej, bo będzie 
        pamiętał przez całą 
        nieskończoność. 
          Szedł ścieżynką wydeptaną nie 
        za mocno przez jakieś leśne 
        stworzenia, może przez wilki, 
        ale pewniej przez lisy albo  
        borsuki. Szedł ostrożnie, łapiąc 
        równowagę jak linoskoczek. Nad 
        nim w strzępiastych przepaściach 
        pomiędzy koronami drzew było 
        niebo sine i podbite jakąś 
        dźwięczną srebrzystością, jakby 
        mocno podmarznięte, jakby ścięte 
        najczystszym lodem. 
          Niedaleko dzwoniła sygnaturka, 
        niewielki dzwonek, kapelusz 
        krasnoludka. Zobaczył przed sobą 
        stok złamany pośrodku drogą, 
        której nie było widać pod 
        śniegiem, bo nikt jej nie używa 
        zimą. Łysiejący las u podnóża 
        tego rozległego zbocza, jakieś 
        polany z rozlaną złocistością 
        słonecznego blasku i zabudowania 






        z boku, na niedużej wypukłości 
        stoku, drewniane wille, jakie 
        budowano w tamtych stronach w 
        latach trzydziestych, ciemne 
        sylwetki zakonnic, co krzątały 
        się przy gospodarskich 
        zajęciach. To był nowy 
        klasztorek, co powstał tuż przed 
        wojną, a w czasie wojny, na jej 
        początku, ukrywał się tu młody 
        Żyd Wilner, który później 
        przewodził powstaniu w getcie 
        warszawskim. Sygnaturka 
        dzwoniła, wzywała nieznane 
        siostrzyczki na modlitwę, 
        przywoływała je w pobliże Boga, 
        tego Boga, który ukrywał się w 
        Puszkarni, ukrywał się przed 
        okropnymi ludźmi, przed 
        strasznymi kłopotami 
        dzisiejszości, przed tym 
        nieludzkim wszechświatem, przed 
        tym przerażającym kosmosem, 
        który zachwyca maluczkich.
          Wtedy nagle sypnął się śnieg z 
        ciemnego, wysokiego chojaka i 
        nagle na tę ścieżkę zimową 
        zwierząt wyszedł żołnierz z 
        wymierzonym w Siódmego 
        automatem. 
          - Stój! Ruki w wierch! - 
        powiedział niegłośno. 
          Siódmy zatrzymał się, uniósł 
        ręce z torbą i z tym łomem jak 
        kostur pielgrzymi. Żołnierz 
        podszedł, obmacał Siódmego wolną 
        ręką, szukając broni. Był to 
        sołdat radziecki w papasze z 
        gwiazdą, w watowanej kurtce 
        zwanej "duszogriejką" z 
        oderwanymi pagonami i w 
        watowanych spodniach 
        wpuszczonych w buty z cholewami 
        jak harmonijka. Na nosie miał 
        druciane okulary, przymglone u 
        góry szkieł, jakby wyszedł z 
        ciepłej izby. 
          - Nie masz, pan, broni? - 
        spytał żołnierz. 
          - Nie mam. 
          - A dokąd ty idziesz? 
          - Do znachora. Do 
        uzdrowiciela. Do takiego, co 
        umie zamawiać.
          Żołnierz odstąpił na krok, 






        opuścił lufę automatu. To była 
        stara pepesza, wyświecona na 
        krawędziach, zardzewiała od 
        starości w szparach. 
          - A jakąż ty chorobę do niego 
        niesiesz? 
          - Długo opowiadać. A kto ty 
        jesteś? 
          - Ja odbiłsja od czasti. 
        Rozumiesz, pan? 
          - Rozumiem. Jesteś dezerter. 
          - Nie, ja odbiłsja od czasti. 
          - Zgubiłeś oddział, jednostkę 
        wojskową. 
          - Tak, prawda. 
          - Odbiłsja od czasti. To wasze 
        rosyjskie pielgrzymowanie. To 
        wasz bunt przeciwko Bogu i 
        ludziom. 
          - Chodź, pan, zagrzejesz się. 
        Ty też z daleka idziesz. 
          Poprowadził go w bok, między 
        krzaki jałowca i kruszyny z 
        zamrzniętymi owocami jak krople 
        świeżej krwi. Tu, w niewielkim 
        załomie, niczym w ostoi albo w 
        mateczniku, paliło się 
        niewielkie ognisko, nad którym 
        wisiał kociołek z wodą parującą 
        już obficie. Podniósł łapkę 
        świerkową, omiótł nią pień 
        pokryty starym lodem. 
          - Siadaj, pan. 
          - Nie mogę siadać. Boli mnie 
        tyłek. Postoję. A co ty, bratku, 
        kroisz przede mną sowieckiego 
        razwietczyka, starego sołdata z 
        rosyjskich bajd? Przecież ja 
        ciebie skądś znam. 
          On kucnął przed ogniskiem i 
        widać było, że to jego ulubiona 
        poza. Smolistym sęczkiem grzebał 
        w głowniach ogniska. 
          - Tak, prawda. Znasz mnie z 
        Moskwy, może z Leningradu. A kto 
        wie, czy nie z młodości swojej 
        pół rosyjskiej, pół litewskiej, 
        pół białoruskiej. Widzisz, ja 
        odbiłsja od czasti. Idę szukać 
        Aponii. Idę tak wiele dni, 
        tygodni, może nawet lat. Idę do 
        Aponii. 
          - A co to takiego Aponia? 
          - Aponia to kraj wolności, 
        szczęścia i sprawiedliwych 






        ludzi. Zawsze zdesperowani 
        Rosjanie wędrowali na wschód pod 
        słońce, szukając Aponii, o 
        której gadała cała Rosja. 
          - Przecież ty idziesz na 
        zachód. 
          - A skąd wiesz, w którą stronę 
        idę? - uśmiechnął się żołnierz. 
          - Idziesz ze słońcem. Ty już 
        wiesz, że na wschodzie nie ma 
        Aponii. 
          - A może ja wiem, że i na 
        zachodzie nie ma Aponii. 
          Zagwizdał w dole pociąg. Ale 
        to nie był gwizd. To było 
        rozciągłe, przejmujące buczenie 
        transoceanicznego statku. Tak 
        podczas wojny wołały niemieckie 
        parowozy. Spojrzeli obaj w dół, 
        w tę podłużną białą studnię, 
        którą płynęła z południa na 
        północ czarna łódź pociągu. 
          Żołnierz nalał wrzątku do 
        metalowego kubeczka i podał go 
        Siódmemu razem z ogryzkiem 
        sinawego cukru. 
          - Masz, rozgrzej się. Za naszą 
        pomyślność. 
          Siódmy wziął w zziębnięte 
        palce gorący kubek omotany 
        zwitkami pary. 
          - A ty wiesz, bracie - rzekł 
        cicho - że my się przez was tak 
        długo i tak ciężko męczymy. 
          - A ty wiesz, bracie - szepnął 
        żołnierz - że my przez was, 
        przez nas samych i przez 
        wszystkich żywych tak krwawo się 
        męczymy na tej ziemi. 
          Ze śniegu opodal sterczały 
        badyle żurawin ze zlodowaciałymi 
        jagodami. Zżółkłe stare paprocie 
        wygrzewały się jak mogły w tym 
        szklistym cieple słonecznym. 
          - Wy jesteście ostatnim 
        kontynentem manichejczyków. 
          - Nie. To cały świat jest 
        grzechem. 
          - Słuchaj, bracie, mam 
        gorączkę, z której nic nie 
        wynika. Od wielu dni dręczy mnie 
        stan podgorączkowy. Ale to 
        nieprawda. Ja się szamoczę z 
        czym innym. Powiedziała mi 
        dziewczyna, którą pewnie kocham, 






        chociaż jestem stary, podała mi 
        dziewczyna adres znachora, 
        takiego starca Zosimy, którego 
        trumnę wiatry zniosły na zachód, 
        na te uroczyska półeuropejskie, 
        półazjatyckie, gdzie się 
        przechowuje Pan Bóg. Może nie 
        wiatry go zniosły, ale siła 
        bezwładu, jakaś kontrsiła 
        grawitacji, jakieś ciążenie 
        grzechu, zła, diabolizmu. 
          - Ja też przekląłem swoich. 
        Poszedłem, gdzie oczy poniosą. A 
        ty, wiesz, bracie w grzechu, że 
        jak będę szedł wytrwale przez 
        całe życie, to obejdę kulę 
        ziemską i dojdę do swoich. Pij, 
        w kubku parzę zioła znad Amuru, 
        z tego miejsca jedynego na 
        ziemi, co go nie ogarnął 
        lodowiec. Z tej enklawy, gdzie 
        przechowały się zioła, trawy i 
        kwiaty, które sadził sam, własną 
        ręką, Gospodin Boh. 
          - A ty wierzysz, żołnierzu, w 
        Boga? 
          - Moi dziadkowie umarli w 
        więzieniu, moi rodzice zginęli w 
        łagrze, a ja wyszedłem szukać 
        Boga, jaki by on nie był. Może 
        ty mi wskażesz drogę, bracie 
        rosyjsko_polski czy 
        polsko_rosyjski. 
          Siódmy objął dłońmi z wolna 
        stygnący kubek. Co to jest ta 
        chwila, myślał. Kiedy to się 
        zaczęło i kiedy skończy. 
        Powietrze zastygło w soplach 
        mrozu, pociąg umilkł pod Nową 
        Wilejką, tylko słońce było 
        ruchome, słońce żółte szło nad 
        horyzontem swoją codzienną 
        drogą. 
          - Ja bym chciał, żeby nie było 
        mnie, ciebie, ziemi i nieba, 
        żeby nie było też Pana Boga. 
          Żołnierz przyglądał mu się z 
        głownią w ręku, z głownią okrytą 
        popiołem, głownią z pełgającymi 
        po niej płomyczkami, prawie 
        niewidocznymi w tym blasku dnia 
        zimowego, spotęgowanego przez 
        blendę śniegu. 
          - Popatrz, ile takich dolin 
        jest na świecie. W każdej 






        gnieżdżą się ludzie. Ty wiesz, 
        że ta ziemia może już tysiące 
        razy była zniszczona, odarta z 
        życia, z egzystencji, i tysiące 
        razy powtarzała życie od nowa, 
        za każdym razem inaczej, na 
        innej zasadzie, w innej 
        intencji. 
          - Ty jesteś rosyjski Chrystus. 
        Chcesz odkupić winy, grzechy, 
        szkaradność waszego świata. 
          - Chcę odkupić winy nasze i 
        wasze. Wszystkie grzechy, jakie 
        by się ujawniły tu albo 
        gdziekolwiek, teraz albo w 
        nieskończoności, która kiedyś 
        niespodziewanie się skończy. 
          - Mnie boli głowa i chciałbym, 
        żeby nie bolała. 
          - Z ziemi zostanie jeszcze raz 
        starte życie. Zmiecione, 
        spalone, zdrapane. 
          - A ja? 
          - Ty zostaniesz. 
          - Gdzie? 
          - Tam gdzie wszyscy. 
          Znowu popatrzyli na dolinę z 
        góry, jak ptaki zamarłe na 
        ośnieżonej gałęzi. Gdzieś tam po 
        prawej stronie, koło przejazdu 
        kolejowego, rzęził silnikami 
        zaryty w śniegach czołg. 
          - Chcesz już iść? - spytał 
        żołnierz. 
          - Tak. Muszę już iść. 
          - To daj, pan, kożuch. 
          - A ja? 
          - Dam swoją "duszogriejkę". 
        Przede mną daleka droga. Ty masz 
        już blisko. 
          - Skąd wiesz? 
          - Zamieńmy się jak bracia. Ja 
        odbiłsja od czasti. Daj, pan, 
        kożuch. 
          Zdarł z niego kożuch, wtłoczył 
        w zamian na Siódmego watowaną 
        kurtkę, troskliwie zapiął guziki 
        i pchnął go w dół tą stecką 
        wilków albo może borsuków. 
          - Dobrze, że zamieniłeś się z 
        dobrej woli - zaśmiał się. - 
        Żegnaj i do zobaczenia. Bo ja 
        obejdę ziemię i tu wrócę. Będę 
        wracać często jak Księżyc, 
        Słońce albo gwiazdozbiór 






        Syriusza. 
          - Mnie już nigdy nie spotkasz. 
        Żegnaj. Ja muszę znaleźć tę 
        szparę, która otwiera nicość. 
        Żegnaj bracie - kacapie. 
          Siódmy ruszył w dół, zapadając 
        się po kolana w śniegu, lekko 
        już cukrującym się po wierzchu. 
        Górą odezwał się niegłośno 
        wiatr. Czarne maszty świerków z 
        białymi żaglami płacht śniegu 
        chwiały się przyjmując lodowate 
        podmuchy. Gdzieś wysoko kuł 
        dzięcioł próchniejący pień 
        drzewa. A tutaj w dole wesołe i 
        energiczne sikoreczki myszkowały w 
        oblodzonych krzakach. Znał te 
        ptaki z dzieciństwa jak z 
        zapomnianego podręcznika 
        biologii. 
          Las się skończył. Była przed 
        nim śnieżna, spadzista łąka, 
        opierająca się o ogrody Dolnej 
        Kolonii. Za domami i koleją 
        strome zbocza z kępkami krzaków 
        opadały ku niewidocznej, pewnie 
        skutej lodem Wilence. A po 
        drugiej stronie stawała dęba 
        biała ściana dąbrowy, biała 
        ściana cienko cętkowana szarymi 
        konarami, biała ściana jak 
        chłodna płyta marmuru z ozdobnym 
        żyłkowaniem. 
          To wszystko było białe i 
        czarne, białawe i szarawe. Tylko 
        w górze szalał zimowy, 
        najczystszy błękit, pod którym 
        zjawiły się pierwsze 
        przeraźliwie białe obłoki i 
        szybowały coraz śpieszniej we 
        wschodnią stronę nieba. 
          Takich zim już nigdy nie 
        będzie, pomyślał Siódmy. Żegnam 
        ostatnią prawdziwą zimę. 
          Wtedy odezwał się cieniutki 
        dzwonek i Siódmy obejrzał się, 
        szukając ministranta 
        prowadzącego księdza z 
        wiatykiem. Ale to były tylko 
        sanie, dawno zapomniane 
        sanie_rozwalinki, białoruski 
        wehikuł zimowy. Koń biegł pod 
        duhą, po pierwszym dzwonku 
        odzywał się następny, potem 
        trzeci i piąty, aż wszystkie 






        złączyły swoje głosy w jeden 
        miarowy dźwięk polifoniczny z 
        rytmem wyznaczanym przez krok 
        konia. Ten naszyjnik z 
        metalowych okrągłych dzwoneczków 
        zamkniętych jak złociste kulki z 
        choinki, z serduszkami 
        uwięzionymi we wnętrzu na 
        zawsze, ten koński naszyjnik 
        zachwycał Siódmego swoją 
        zapomnianą dawno muzyką. Siódmy 
        stanął i patrzył, jak te sanki 
        ze zgarbioną figurką furmana, co 
        klęczał pośrodku w grochowinach, 
        jak te sanki ślizgają się lekko 
        po ubitym śniegu drogi i pędzą 
        tam, gdzie stoi czołg z 
        wyciągniętą konwulsyjnie lufą. 
          Siódmy zszedł tą stecką, 
        wyznaczoną przez dzikie 
        zwierzęta, do pierwszych 
        zabudowań. Stanął tu na skraju 
        drogi, jeszcze raz obejrzał tę 
        całą zaczarowaną dolinę, 
        zaczarowaną dla niego i dla 
        wielu jego krewnych, przyjaciół 
        i wrogów, co ich już nie ma, 
        jeszcze raz spojrzał za siebie na 
        te niezbyt strome stoki, 
        opadającą w dół czerń lasów, 
        jakby się wylewała z ogromnego i 
        ośnieżonego cebra, zerknął w 
        stronę miasta, co złociło się 
        złotymi kopułami cerkwi i 
        grynszpanowymi dachami 
        kościołów, popatrzył na tę 
        dąbrowę, zamarłą niczym 
        marmurowy nagrobek z 
        nieczytelnymi napisami w 
        nieznanym języku, napasł oczy 
        tym wszystkim jeszcze raz i 
        ruszył w stronę domu na rogu 
        ulicy Dolnej i Kolejowej, a może 
        Krętej. 
          Otworzył furtkę na 
        zardzewiałych zawiasach i 
        słuchał z jakąś dotkliwą 
        rozkoszą skrzypienia zawiasów. 
          Pies wyskoczył spomiędzy 
        składzików albo może piwnicy i 
        odryny, rzucił się na Siódmego, 
        ale zawisł w powietrzu na pół 
        uduszony, z wyciągniętymi 
        rozpaczliwie łapami, bo 
        zatrzymał go łańcuch 






        przymocowany metalowym kółkiem 
        do długiego drutu. 
          - Panfil, piesku drogi, nie 
        poznajesz? - spytał. Pies chyba 
        nie poznawał, bo opadł na 
        przednie łapy, zakręcił się 
        stropiony w miejscu i szczeknął 
        jakoś w bok, ale łypał bacznym 
        okiem na intruza. 
          Siódmy wszedł do ganeczku 
        dziurawego jak sito, bo ściany 
        pełne były szpar, pęknięć i 
        dziur po sękach. Wytarł nogi w 
        rozścielone rózgi olszynowe, 
        zapukał do drzwi. 
          Wtedy usłyszał ze środka 
        nieśpieszne kroki. Ktoś 
        podchodził leniwie mówiąc coś do 
        siebie albo do siedzącej w głębi 
        osoby. Drzwi otworzyły się z 
        jękiem, który też tkwił gdzieś 
        pode czaszką w jakiejś 
        studzience pamięci. Przed nim 
        stał niemłody mężczyzna, ale 
        jeszcze nie siwy, krótko 
        ostrzyżony z nierównym 
        przedziałkiem po prawej stronie. 
        Na nosie miał okulary w brązowej 
        oprawie i ślady po uczuleniowych 
        zapaleniach skóry pod tymi 
        szkłami. Była to twarz 
        pospolita, trochę 
        wschodniosłowiańska, pozbawiona 
        cienia urody, wdzięku, 
        błyskotliwości. Szare oczka, 
        gruby nos, wąskie usta i niezbyt 
        natrętny zarost przypominający 
        raczej azjatyckie stepy niż 
        śródziemnomorskie wyspy. Ta 
        twarz też coś przypominała 
        Siódmemu, a przypominała mu lęki 
        z dzieciństwa, żeby tak nie 
        wyglądać, jak dorośnie, bo wtedy 
        wokół niego wielu ludzi miało 
        takie nieładne, wypłowiałe, 
        poczciwe, ale nie pociągające 
        fizjonomie. 
          - Dzień dobry - powiedział - 
        przysyła mnie Henia, panna 
        Henryka. 
          - Ach tak - błysnął szkłami 
        gospodarz. - Niech pan wejdzie. 
          Wpuścił go do środka, do 
        pokoju, który był zarazem jakby 
        pokojem jadalnym i kuchnią 






        staroświecką, oddzieloną od 
        reszty pomieszczenia ogromnym 
        kredensem, jaki stał niegdyś w 
        każdym szanującym się domu. 
          Gospodarz siadł na starej, 
        trochę dziurawej otomanie i 
        opadł na oparcie jakby po 
        ogromnym wysiłku. 
          - Niech pan siada - wskazał 
        krzesło gościowi. 
          - Przepraszam, ale nie mogę 
        usiąść. Boli mnie biodro, 
        zostałem uderzony. Może za 
        chwilę. 
          Poczuł raptem, że coś zimnego 
        dotyka palców jego opuszczonej 
        dłoni. To kot, szary kot z 
        ciemnymi poprzecznymi pręgami na 
        grzbiecie wspiął się na tylnych 
        nogach jak zając i z niezwykłą, 
        prawie naukową uwagą wąchał rękę 
        przybysza. Siódmy chciał go 
        pogłaskać, żeby okazać 
        zwierzęciu życzliwość, ale kot 
        uchylił się od tej pieszczoty i 
        z godnością zaczął odchodzić w 
        stronę kredensu. 
          Gospodarz dotknął swego czoła, 
        patrzył chwilę w drewniany blat 
        starego stołu. Wreszcie podniósł 
        głowę. 
          - Co panu dolega? 
          - Świadomość. 
          Gospodarz uśmiechnął się i nie 
        spuszczając wzroku z Siódmego 
        powiedział:
          - Świadomość to ciężka 
        choroba. To rak, który żre 
        artystów, uczonych, duchownych, 
        czasem nawet polityków. Czym się 
        pan zajmuje, drogi panie? 
          - Zanim przeszedłem na 
        wcześniejszą rentę, byłem 
        antykwariuszem. 
          - Nie wygląda pan na 
        antykwariusza. 
          - Różne rzeczy robiłem w 
        życiu, tak jak wszyscy w tym 
        miejscu Europy. Pan mi kogoś 
        przypomina. Czy nie spotkaliśmy 
        się już w naszym życiu? 
          - Ja wszystkim kogoś 
        przypominam. Gdybym był próżny, 
        to bym pomyślał, że mam w swoich 
        rysach coś boskiego, ale z 






        pewnością mam na sobie widoczny 
        szew kodu przeciętności, jakiś 
        wzór wspólnego nam mianownika, 
        jakiś zakrętas stylistyczny 
        natury, co się wszędzie 
        powtarza. Ja chyba podobny 
        jestem do niektórych drzew, 
        kamieni, a nawet do jakichś faz 
        pogody. Jestem czymś w rodzaju 
        notatnika, w którym Pan Bóg, 
        natura albo przeznaczenie coś 
        sobie notowało dla pamięci, i te 
        notatki zostały na mnie, we 
        mnie, koło mnie. Jeszcze nie 
        wyprowadzone na czysto, jeszcze 
        nie wystylizowane do 
        doskonałości, jeszcze nie 
        zamknięte we wzór piękna. 
          - Mnie zadręcza ten mój 
        potwór, który mnie zjada przez 
        wiele lat i który mnie nigdy nie 
        opuści. 
          - Pan wierzy, że ja potrafię 
        go zabić raz na zawsze? 
          - Nie wiem. Tak mówiła Henia. 
          Skrzypnęły drzwi do bocznego 
        pokoju. Siódmy zobaczył starą 
        kobietę o ufarbowanych włosach i 
        z twarzą, którą także skądś 
        pamiętał. Spostrzegła obcego, 
        cofnęła się, zamykając z 
        powrotem drzwi. 
          - To moja matka - rzekł nie 
        wiadomo po co gospodarz. 
          - Ja nauczyłem się wytwarzać 
        sam z siebie swój własny 
        narkotyk odcedzany z mojej 
        chemii wewnętrznej, naładowanej 
        moją elektrycznością. Ten mój 
        narkotyk osłabia i łagodzi 
        cierpienie. Ja przez całe dnie 
        wydzielam z siebie, i siebie tym 
        karmię, ten narkotyk, tę 
        ambrozję, która zwalnia rytm 
        serca, czasem z nagła podnosi 
        temperaturę, kiedy indziej 
        podsuwa nowy szyfr słów, 
        nieokreślonych znaczeń i 
        bezsensownych myśli. 
          - Tak, znam to - uśmiechnął 
        się znachor. - Widzi pan, ja 
        kiedyś sobie pomogłem, 
        wyleczyłem siebie czy może 
        raczej zaleczyłem. Bo zupełnie 
        wyleczyć tego nie można. 






          Za kredensem widać było 
        fragment okna, nagi krzak bzu, a 
        dalej, za szpalerem równo 
        przyciętych sosenek, nasyp 
        kolejowy. Zza futryny wysunęła 
        się paszcza lokomotywy z wielką 
        literą V jak z kagańcem. Ciężki 
        transport wojskowy w chmurach 
        nisko zalegającego dymu toczył 
        się pracowicie na wschód. 
          - Ja muszę się wyleczyć - 
        powiedział Siódmy. - Ktoś musi 
        we mnie to zatruć, wypalić, 
        zabić. 
          - A próbował pan tak jak inni: 
        topić się w codzienności, 
        zbawczej, przytulnej, miłej 
        codzienności? A próbował pan 
        zainwestować w ambicje, w takie 
        chore, rozdęte, zżerające 
        nieustannie głody i apetyty? A 
        próbował pan zakochać się tak 
        straszliwie, żeby stracić, żeby 
        właśnie stracić świadomość? 
          - Przecież pan wie, że tego 
        nie potrafimy. Dlatego, że 
        jesteśmy zbudowani z atomów 
        świadomości. W naszych żyłach 
        bulgoce świadomość zabarwiona na 
        czerwono. Nasze kości wypełnia 
        straszny szpik fermentującej 
        pamięci. Przecież my jesteśmy 
        braćmi. Dwunogami chorymi na 
        białaczkę świadomości. 
          Ktoś szedł przez podwórze do 
        ganku. Młoda kobieta w chustce 
        na głowie, w wyszywanym chudo 
        kożuszku, w filcowych kapcach na 
        nogach. Poprawiła pasmo 
        opadających na oczy ciemnych 
        włosów i Siódmy raptem poznał w 
        niej tę dziewczynę o wystających 
        kościach policzkowych i bladych 
        ustach jakby prowokujących do 
        pocałunku. To była ta karaimka 
        albo tatarka, którą spotykał 
        czasem w życiu. A ona weszła do 
        ganeczku i Siódmy zamarł, 
        czekając, kiedy otworzy drzwi, 
        wejdzie do tej jadalni. Ale nie 
        weszła, usłyszał szczęknięcie 
        jakichś innych drzwi i oddaloną 
        czyjąś rozmowę za drewnianymi 
        ścianami. 
          - Tak, jesteśmy braćmi - 






        powiedział cicho gospodarz. 
          - Czy pan wie, co się dzieje 
        na świecie? - spytał Siódmy. 
          - Niewiele. Mało wiem, bo 
        rzadko wychodzę na świat. Świat 
        już mnie nie znieczula, nie 
        odrywa moich myśli od tej jednej 
        myśli, świat mnie rozczarował i 
        zniechęcił, nie, raczej może 
        znudził zobojętniał, stał się 
        mało ciekawy i strasznie podobny 
        do siebie we wszystkich 
        elementach. Ale to ogólna 
        dolegliwość, niedomoga wieku 
        starczego. Wszyscy są 
        rozczarowani, tylko nie 
        wszystkim to rozczarowanie 
        obnaża nachalnie nerw, ten 
        straszny nerw świadomości. 
          - Mam znowu temperaturę - 
        rzekł Siódmy, siadając na brzegu 
        krzesła wyścielonego podartą 
        skórą. - W Puszkarni, mówią, 
        ukrywa się Pan Bóg. Tak ktoś 
        powiedział żartem, komu życie 
        dopiekło. Może Pan Bóg ukrywa 
        się także przed swoją boską 
        świadomością?
          - Ja myślę, że go znudzili, 
        zamęczyli, zadręczyli. Wszyscy 
        chcą na Panu Bogu robić 
        interesy. Nawet tacy biedacy jak 
        my ciągle go szarpiemy o pomoc, 
        o szczęśliwy traf, o wyniesienie 
        się nad innych. Pan Bóg ucieka 
        przed nami. 
          - Ja bym chciał tak wierzyć 
        jak wiejska baba. Żeby w tej 
        wierze zanurzyć się niczym w 
        jeziorze na zawsze, na 
        nieskończoność. 
          - Każdy by chciał - zaśmiał 
        się gospodarz. 
          - Ale przecież się pan sam 
        wyleczył? 
          - Kto panu to powiedział? 
          - Tak mi się wydawało. Tak 
        zrozumiałem ze słów Heni. 
          - Z tego nie można się 
        wyleczyć. To można tylko 
        zaleczyć. 
          Z ganku wszedł mężczyzna w 
        czarnej wyszmelcowanej kurtce, 
        pod którą widać było robocze 
        ubranie lśniące od smarów. Nie 






        pozdrowiwszy obecnych przeszedł 
        do tych drzwi, w których 
        pokazała się przedtem kobieta, 
        powiesił na gwoździu czapkę z 
        pękniętym daszkiem i zniknął w 
        bocznym pokoju. 
          - To mój ojciec - rzekł 
        gospodarz. 
          - Po co pan mi to mówi? 
          - Bo ja się im przyglądam, 
        jakbym ich pierwszy raz w życiu 
        widział. Wie pan, wie pan, mnie 
        ta choroba wraca do jakiś czas. 
        Wiosną albo jesienią. Zdarza 
        się, że w środku lata. Nie umiem 
        odkryć w tych pojawianiach się 
        jakiejś regularności, logiki, 
        czy klucza, który by pomógł 
        objaśnić. 
          - Pan przeżywa nawrót, 
        niespodziewany atak? 
          On ujął go raptem za rękę i 
        ścisnął z całej siły. 
          - Niech pan skupi swoją moc 
        wewnętrzną - szepnął. - Całą 
        jaźń, wszystkie myśli i 
        przeczucia. Niech pan natęży 
        wolę, całego siebie 
        wewnętrznego, niech pan krzyknie 
        sobie i wszystkim dokoła to 
        swoje pragnienie. Nadeszła 
        chwila cudowna, jedyna dla 
        ciebie, dla mnie, dla tych, 
        którzy znaleźli się przypadkiem 
        teraz z nami, dla tych wybranych 
        wybiła godzina sposobna, moment 
        jedyny, niech pan skupi się, 
        niech pan woła wewnętrznym 
        głosem, niech pan prosi Boga, 
        kimkolwiek on jest, niech pan, 
        niechaj...
          I umilkł raptem z wyrazem 
        przejmującego bólu na twarzy. 
        Może to jedyna chwila, nie można 
        jej stracić, pomyślał Siódmy. O 
        nagłą i niespodziewaną śmierć 
        proszę. O śmierć doszczętną. O 
        unicestwienie w nicości. 
          Długo trwała przejmująca 
        cisza, aż wreszcie za ścianą 
        odezwał się suchotniczy kaszel 
        tego starego człowieka, który 
        przyszedł w wyszmelcowanej 
        kurtce.
          - To mój ojciec - powiedział 






        Siódmy ledwo słyszalnie. 
          - Nie, to mój, przyszedł do 
        mnie, wrócił z fabryki albo może 
        z cmentarza. Pan pomyślał, pan 
        nadał to jedyne największe 
        pragnienie, pan je zamknął w 
        energię o najwyższym natężeniu? 
          - Tak. Zrobiłem to. 
          - Uczynili to i inni. 
          - Kto?
          - Ci co są teraz z nami, co 
        słyszą nasze słowa, czują ciepło 
        naszego oddechu. 
          - Wie pan, ja spotkałem tu w 
        lesie Czaadajewa, Rosjanina, 
        który zbuntował się przeciwko 
        Bogu, Rosji i carowi. Czy pan 
        słyszał kiedyś o szlachetnym i 
        nieszczęśliwym Czaadajewie? 
          - On umarł. W domu wariatów, 
        modląc się do katolickiego Boga. 
        A było to sto pięćdziesiąt lat 
        temu. 
          - Spotkałem jego prawnuka. 
        Szedł na zachód szukać 
        szczęśliwej krainy, którą bracia 
        jego nazwali Aponia. Na razie 
        odebrał mi kożuch, a w zamian 
        podarował tę watówkę. 
          - Wszyscy piękni i szlachetni 
        Rosjanie umierali w domach 
        wariatów. 
          - Wszyscy piękni i szlachetni 
        Polacy umierali w domach 
        wariatów. 
          - Dobro, piękno, szlachetność, 
        odwaga, prawda, te wszystkie 
        stare boginki mieszkają dziś w 
        klinikach psychiatrycznych, 
        odziane w doskonałe kaftany 
        bezpieczeństwa najlepszych firm 
        światowych. 
          Siódmy odwrócił raptem głowę, 
        jakby jakiś zimny powiew dotknął 
        jego spoconej szyi. Zobaczył to 
        okno, które pamiętał całe życie. 
        Obmyte deszczami, zjedzone przez 
        korniki, ze złuszczoną farbą 
        niewiadomego już koloru, i te 
        małe szyby łączone z kilku 
        odłamków szkła, spajane, 
        zlepione, z okami powietrza 
        zatopionymi na zawsze w 
        stygnącym szkle. A za tym oknem 
        była gęstwa kędzierzawych 






        czarnych ogrodów, nad nimi 
        rozległy stok nakryty obrusem 
        ponowy, a jeszcze wyżej 
        czarno_zielona palisada lasu i 
        ogrom niebieskiego nieba, z 
        którego spłynęły już białe 
        mydliny obłoków. I z tego 
        rzadkiego lasu, w bok od 
        żeńskiego klasztorku, w którym 
        ukrywał się Wilner, przywódca 
        powstania w getcie warszawskim, 
        i mógł się ukrywać do końca 
        wojny bezpieczny, ale zginął w 
        Wielkanoc wojenną albo zaraz po 
        Wielkanocy, więc z tego 
        rzadkiego lasu wysnuwał się i 
        opadał ku dolinie cienki, 
        przejrzysty dym i Siódmy 
        wiedział, że ten dym wysnuwa się 
        z ogniska, co grzeje 
        zziębniętego Czaadajewa, który 
        "odbiłsja od czasti". 
          - Może wyciągnę wróżbę? - 
        zapytał Siódmy. - Mam przy sobie 
        wachlarz losów - wskazał torbę. 
        - Kiedy trzeba, wydziobuję jak 
        papuga. 
          - Niech pan ciągnie. 
        Zobaczymy. 
          Wyjął zmarzniętą matrycę 
        spomiędzy innych, zaczął czytać 
        sylabizując: - Straszny ból w 
        dzień i w nocy...
          - Znam - uśmiechnął się 
        gospodarz. - Pamiętam. 
          I przymknąwszy powieki jął 
        recytować ściszonym głosem:
        
          straszny ból@ w dzień i w 
        nocy@ ból głowy@ ból serca@ ból 
        pamięci@ ból w przeszłość@ i ból 
        w przyszłość@ ja już tego nie 
        wytrzymam@ 
        
          W głębi domu znowu kaszlał 
        ojciec uzdrowiciela. Siódmy 
        patrzył na ściany i poznawał je. 
        Tektura, na której wieszało się 
        kalendarz z kartkami do 
        zrywania. Na tej tekturze święty 
        Jerzy na koniu i w zbroi kłuje 
        piką zielonego smoka. A wokół 
        świętego cała chmara czarnych 
        kropek, które pozostawiły muchy 
        w ciągu dziesiątków lat. Tam 






        dalej gwóźdź w ścianie, ogromny, 
        majestatyczny sztyft, na którym 
        wisi kozia nóżka, dyscyplina, co 
        się jej zażywało w młodości. A 
        tu zwalisko kredensu, spękanego, 
        wyłysiałego, trochę 
        przechylonego na bok, z 
        wyszczerbionymi kubeczkami na 
        blacie, z koszyczkiem na chleb, 
        z oberwanym starym zeszytem 
        pozostałym po jakimś dziecku, 
        które dawno dorosło, ruszyło w 
        świat i wszelki ślad po nim 
        zaginął. 
          - Jak pan się czuje? - spytał 
        lekarz od świadomości. 
          Siódmy zwrócił głowę w jego 
        stronę. Gospodarz, nie czekając 
        na odpowiedź, patrzył gdzieś 
        ponad głowę gościa i ogryzał 
        paznokcie. Już był zmęczony tą 
        wizytą, już myślał o czymś 
        innym, już rezygnował z charyzmy 
        cudotwórcy. 
          - Skąd pan zna ten wiersz? 
          - Pamiętam. Już nie wiem skąd. 
        Gdzieś słyszałem. Ktoś mi mówił. 
        Dlaczego pan go nosi ze sobą?
          - Mam tom cudzych wierszy przy 
        sobie. Jakiś poeta patrzy teraz 
        na księżyc w nowiu, który 
        pojawił się za dnia, patrzy w 
        pogodne niebo i myśli, co się 
        stanie, gdy jego tomik pod 
        tytułem "Pieśni na głos a 
        capella" trafi do rąk tysięcy 
        ludzi. A ja ten tomik wydrukuję, 
        gdy tylko będzie sposobna 
        chwila. Wydrukuję, jeśli nie 
        spotka mnie zła przygoda. 
          - Jak pan się teraz czuje? 
          - Dobrze, chyba dobrze - 
        Siódmy wsłuchał się w siebie. - 
        Jest mi lekko i dobrze. Po raz 
        pierwszy od wielu miesięcy 
        minęło napięcie. Bo ja od kilku 
        lat jestem wewnętrznie sprężony 
        jak butla z trującym gazem. Bez 
        powodu, bez przyczyny, bez 
        żadnej nadziei na przyszłość. 
        Ale teraz mi dobrze. Teraz 
        lekko. 
          Znowu ktoś kaszlał w tym domu. 
        Może ojciec uzdrowiciela, a może 
        ta dziewczyna o skośnych oczach 






        karaimki czy tatarki. Za 
        kredensem, we fragmencie nagiego 
        okna po przeciwległej stronie 
        kuchni, widać było ośnieżony 
        nasyp torów kolejowych, a po 
        tych niewidocznych torach szła 
        wacha, trzech żołnierzy w 
        furażerkach i w nausznikach. 
        Szli, rozglądając się na boki, 
        szli pod wiatr, pod mróz, w 
        obcym, wrogim kraju. 
          - Przecież to jest mój dom - 
        powiedział nagle Siódmy. - Znam 
        tu każdy sprzęt, każdą dziurę w 
        ścianie. Pamiętam, jak wacha 
        szła po torach zawsze od Wilna 
        do Nowej Wilejki. 
          - To jest mój dom - rzekł 
        znachor. - Widział pan moją 
        matkę i mojego ojca. Ja tu 
        wróciłem, żeby umrzeć. 
          I wtedy raptem zobaczył 
        Siódmy, że na szyi uzdrowiciela, 
        po obu stronach grdyki, mży w 
        cieniu to szare światełko, że 
        jakby popielaty neon przebijał 
        łagodnym blaskiem chrząstki 
        krtani i bladą skórę tego 
        człowieka z anonimową twarzą 
        tajnego wysłańca niebios. 
        
          Ja:
        
          Letni niedzielny poranek. 
        Zapowiedź upału, niedzielnych 
        igraszek na łonie przyrody, 
        powrotów do domów z opalenizną i 
        bukietem kwiatów. Siedzę na 
        rozbebeszonym łóżku i myślę o 
        swoim niefarcie. Wszystko się 
        sprzysięga przeciwko mnie, 
        najlepsze sytuacje obracają się 
        przeciwko mnie, 
        najprzychylniejsze gwiazdy 
        odwracają się ode mnie. Gdzie 
        jest przyczyna. Kto odstrasza 
        szczęście. Co przynosi 
        nieszczęście. 
          Patrzę z uwagą po pokoju, w 
        którym przeżyłem tyle lat. 
        Znajome ściany, przyjazne mi 
        meble, bliskie bibeloty. Na 
        ulicy w ciszy niedzielnej grucha 
        para synogarlic, która 
        przylatuje do nas z sąsiedniego 






        placu. Senna mucha, ogromna i 
        ciężka, wlatuje z balkonu i 
        zaraz wylatuje z powrotem na 
        wolność. 
          I naraz mój wzrok potyka się o 
        metalowe kółko na kluczyki z 
        wisiorkiem z topazu. To kółko i 
        ten topaz leżą sobie w starej 
        wazie między papierami już kilka 
        lat. Dostałem to od kogoś w 
        prezencie, ale nie mam okazji 
        użyć, bo nie dorobiłem się 
        samochodu. 
          Tknięty przeczuciem biorę owo 
        cacko i pędzę do kalendarza z 
        zeszłorocznego roku. Wertuję 
        zszarzałe strony, wreszcie mam, 
        znalazłem: porady astrologa. 
        Oczywiście, topaz podarowany 
        przynosi nieszczęście. 
        Szczególnie dla urodzonych w 
        znaku Raka. 
          Ogarnia mnie raptowny przymus 
        pozbycia się nieszczęsnego 
        kamienia. Nakładam więc szlafrok 
        i tak w piżamie i szlafroku 
        zbiegam na ulicę, staję na 
        skraju chodnika. Cisza, 
        niedzielna martwota. Przedsmak 
        sierpniowego skwaru. Kilka 
        metrów dalej stoi czarna wołga. 
        Poza tym kompletna pustka. 
          Więc zręcznie, jak gdyby nigdy 
        nic, upuszczam skażony 
        przekleństwem przedmiot do 
        rynsztoka. Pada tam z cichym 
        brzękiem i ja, wolny już od 
        fatalnych przeznaczeń, 
        przechodzę ulicę, wkraczam w 
        mrok podcieni, udając, że idę do 
        sklepu po bułki. Ale robię to na 
        niby, dla świętego spokoju, bo 
        przecież sklep jest zamknięty. 
          Odegrawszy tę komedię przed 
        samym sobą, chcę wracać do domu 
        i kiedy zamierzam wyłonić się 
        zza filaru i wejść w pełne 
        słońce sierpniowej niedzieli, 
        raptem widzę, że z czarnej wołgi 
        wychodzi kierowca, tęgi jegomość 
        w białej koszuli z zawiniętymi 
        rękawami. Rozgląda się bacznie 
        dokoła, sprawdza, czy nie ma 
        świadka swojego zamierzonego 
        czynu, a może nawet występku, 






        więc sprawdziwszy, że nikogo 
        wokół nie ma, ukradkiem zbliża 
        się do rynsztoka, szybkim ruchem 
        podnosi kółko z topazem, chowa 
        do kieszeni swych spodni i jak 
        gdyby nigdy nic, pogwizdując 
        wraca do samochodu, siada za 
        kierownicą, zapala silnik, 
        włącza wsteczny bieg i jak 
        najszybciej chce wyjechać z 
        parkingu. Ale wtedy nie wiadomo 
        skąd na tę pustą ulicę wylatuje 
        ogromny mercedes z dyplomatyczną 
        rejestracją i oto w tym 
        strasznym pustkowiu, między 
        uśpionymi jeszcze domami, w 
        przeraźliwie biały dzień kufer 
        cofającej się wołgi zderza się z 
        niesamowitym łoskotem z przodem 
        pędzącego mercedesa. Straszliwa 
        detonacja, sypiące się szkło, 
        pisk opon, czyjś krzyk, 
        spiętrzone pod niebo blachy i 
        okropna cisza. 
          Za kim skrada się 
        nieszczęście. Za kierowcą z 
        czarnej wołgi czy za mną. Za kim 
        chodzi śmierć. Za szoferem czy 
        za mną. 
        
          Rozdział IX
        
          To tak, jakbym się przejrzał w 
        oknie zamglonym przez mróz, 
        pomyślał Siódmy. Przecież to mój 
        dom, moja matka i mój ojciec 
        umierający na gruźlicę. I on, 
        ten uzdrowiciel, też mój. Mój 
        brat, moje widmo, mój zły duch. 
        Ja nikogo na świecie nie 
        kochałem. Ja nie kochałem nawet 
        siebie. Jestem soplem wiecznego 
        lodu strąconym z przestrzeni 
        międzygwiezdnej na tę ziemię. 
        Dlaczego się męczę, niczym się 
        nie męcząc. Dlaczego ja się 
        dręczę, przez nikogo nie 
        dręczony. 
          Szedł pod górę o tej pierwszej 
        szarówce zimowej, kiedy jeszcze 
        wszystko widać, ale też już 
        wszystko traci ostrość, rozmydla 
        się, a raczej się rozszerza. 
        Szedł do góry, w stronę Placu 
        Trzech Krzyży, ulicą Książęcą, 






        co się wspina ostro rozjeżdżoną 
        skarpą, splantowanym brzegiem 
        Prawisły. Z prawej strony stały 
        skoty, dalej, w pobliżu wiaduktu 
        mostowego, porozstawiano namioty 
        wojskowe, z których wyciekał 
        niezdecydowany, chudy dym. A pod 
        samym wiaduktem warowały czołgi 
        z byle jak sterczącymi na 
        wszystkie strony lufami. Ulice 
        przegradzały posterunki 
        żołnierskie, które rozpędzały 
        jak dzikie ptactwo zabłąkane i 
        strwożone pojedyncze samochody 
        osobowe. 
          Wtedy od rzeki podniósł się 
        gwałtowny klekot silników. 
        Siódmy odwrócił się i patrzył, 
        jak nad nurtem nie zamarzniętej 
        do końca rzeki lecą czarne 
        wilki, krwawe psy Maluty 
        Skuratowa, przywódcy opryczniny 
        Wielkiego Cara. 
          Gdzieniegdzie zapalały się 
        światła. Siódmy dochodził już do 
        stromych urwisk ciągu parkowego, 
        gdy raptem spomiędzy drzew, od 
        strony ulicy Frascati, wybiegł 
        mężczyzna bosy, w koszuli tylko 
        i w spodniach, mężczyzna ani 
        stary, ani młody, z nie ogolonym 
        od kilku dni zarostem, i jęcząc 
        albo wyjąc niegłośno zjechał na 
        piętach po śniegu na chodnik, 
        przebiegł ulicę na ukos, skoczył 
        na następną skarpę, ale się 
        poślizgnął, upadł, natychmiast 
        się zerwał, uderzył łbem 
        skudłaczonym w oszroniony pień 
        drzewa i rycząc raptem jak 
        odzierany ze skóry, pobiegł w 
        górę, w stronę Muzeum Wojska. 
          Siódmy, zaskoczony, 
        odprowadzał go wzrokiem, 
        patrzył, jak on biegnie, potyka 
        się, jęczy niczym oszalałe 
        zwierzę. Temu uciekinierowi 
        przyglądali się również 
        żołnierze. Jedni uśmiechali się 
        radzi widowisku, inni pokazywali 
        kolegom wyciągniętymi rękami 
        tego półnagiego mężczyznę, co 
        jak chore zwierzę leciał nie 
        wiadomo skąd i dokąd. Ale żaden 
        z wojskowych nie zdjął automatu 






        z ramienia, nawet nie wołał za 
        nim, ani nikt go nie ścigał. 
          Wtedy Siódmy usłyszał za sobą 
        ochrypły głos: 
          - Trzymajcie go. Łapcie. On 
        zwariował. 
          Mówiła to młoda, blada kobieta 
        o białych ustach bez kropli 
        krwi, która niezdarnie zsuwała 
        się z ośnieżonego zbocza. 
          - Dlaczego go nikt nie łapie. 
        Boże, on jest szalony. On coś 
        zrobi ze sobą - powtarzała 
        niegłośno, jakby do siebie, a 
        zarazem i do wszystkich obecnych 
        w tej dziwnej, przedwieczornej 
        chwili. 
          - Co się stało? - spytał 
        machinalnie Siódmy. 
          Kobieta zatrzymała się, 
        poprawiła opadający na czoło 
        mokry kosmyk żółtawych włosów. 
        Była tylko w szlafroku 
        narzuconym na koszulę nocną i w 
        mokrych, rozdeptanych kapciach. 
          - Zjadł kotlety schabowe z 
        człowieka - powiedziała 
        beznamiętnie. 
          Siódmemu wydało się, że się 
        przesłyszał. Przełknął raptownie 
        gęstą i gorzkawą ślinę. 
          - Jak to z człowieka? 
          Podeszła bliżej i nie patrząc 
        na Siódmego, z głową skierowaną 
        w bok, w tę stronę, gdzie 
        uciekał mężczyzna, powiedziała 
        ochryple:
          - Ze swojej kochanki. 
          Poczuł kwaśny odór nie 
        strawionego do końca, nie 
        wydyszanego do końca, nie 
        zassanego w tkanki do końca 
        alkoholu. Siódmy milczał zdjęty 
        zgrozą. Kątem oka widział, jak 
        hen koło wiaduktu ten mężczyzna, 
        pewnie jej mąż, leciał z 
        krzykiem w dół ze skarpy tam, 
        gdzie stały czołgi. Leciał z 
        rozkrzyżowanymi ramionami, jakby 
        chciał się unieść w powietrze. 
          Kobieta pochyliła się i 
        nabrała w dłonie mokrego śniegu. 
        Przez moment w rozcięciu koszuli 
        zakolebały się młode i 
        niespodziewanie urodziwe białe 






        piersi. Przetarła wybladłą twarz 
        garścią śniegu. Mętne krople 
        ściekały z brwi na 
        zaczerwienione oczy. 
          - Zabiliśmy ją w nocy. On 
        zabił. On zabił z własnej woli - 
        dodała cicho. 
          Ten mężczyzna leciał teraz 
        przez zagajnik wzdłuż wiaduktu. 
        Potykał się, padał na kolana w 
        głęboki stary śnieg, zrywał się 
        i z rękami umaczanymi w śniegu 
        jak w białych rękawiczkach 
        pędził przed siebie gnany przez 
        bojaźń bożą. 
          - A ja w południe usmażyłam 
        kotlety - szepnęła. - Żeby 
        nażarł się jej do syta. Żeby 
        miał jej dosyć na zawsze. 
          Siódmy, wstrzymawszy oddech, 
        zaczął odchodzić prawie na 
        palcach, by nie skrzypnąć 
        śniegiem, by nie przerwać jej 
        letargu. Ona została tak u 
        podnóża skarpy. Mówiła coś do 
        siebie, wykonując jakieś gesty 
        perswazji obnażonymi rękami, 
        zaśmiała się nawet cicho. A 
        potem ruszyła śladem swego 
        mężczyzny, który zniknął gdzieś 
        nad Wisłą. 
          Siódmy zatrzymał się w połowie 
        zbocza. Nabrał śniegu, wziął 
        garść ponowy z jakiejś 
        rozpadliny i zaczął jeść ten 
        śnieg jak manną kaszę. Znowu 
        wraca gorączka, powiedział sam 
        do siebie. Ale i tak przeżyłem 
        ojca. Wcześniej od niego 
        zacząłem chorować i później od 
        niego umrę. Już na pewno nie 
        umrę młodo. Jaka szkoda, że nie 
        umrę młodo. 
          Wyszedł na Plac Trzech Krzyży, 
        z czołgami, z ogniskiem pośrodku 
        jednego z trawników przykrytych 
        teraz śniegiem. Chodnikami szli 
        ludzie. Starzy i młodzi, kobiety 
        i mężczyźni, sporo młodzieży. 
        Jakaś młoda kobiecina o 
        wyglądzie inteligentki wypuściła 
        na jezdnię paroletniego 
        chłopczyka z zabawką - 
        pistoletem automatycznym 
        przewieszonym przez ramię na 






        plastykowej taśmie. Chłopczyk 
        zaczął chodzić między 
        żołnierzami blokującymi ulicę. 
        Naśladował ich sposób noszenia 
        broni, udawał ich krok, robił 
        takie same miny jak oni. A 
        ludzie w milczeniu patrzyli ze 
        zgrozą na ten niby sielankowy 
        obrazek i każdego z nich 
        ogarniało raptem jakieś 
        niejasne, ale bardzo niedobre 
        przeczucie. 
          Siódmy patrzył na ten posępny 
        tłum w ciemnych tułubach, bez 
        koloru, bez uśmiechu, bez 
        ambicji do oryginalności. 
        Spoglądał na to rojowisko ludzi 
        idących pieszo do pracy albo 
        wracających z pracy na własnych 
        zmęczonych nogach. Wszędzie była 
        jakaś przejmująca cisza i tylko 
        czasem odzywał się głośniejszy 
        tupot, który wkrótce zacichał. 
          Najlepszych, jak zawsze w tym 
        kraju, czeka zagłada, powiedział 
        sam do siebie Siódmy. Pójdą do 
        więzień, do podziemia, pod kule. 
        Zeżre ich samotność, rak, 
        zgryzota. Nawet nie znajdą tego 
        pocieszenia, że ktoś ich 
        pamięta, że ich ofiara będzie 
        przykładem i natchnieniem. 
        Reszta zacznie robić niewielkie 
        pieniądze i marne interesy na 
        agonii ojczyzny. Tam nakłamią, 
        gdzie indziej oszukają, ówdzie 
        wyżebrzą trochę szmalu, 
        odrobinę współczucia, krztynę 
        zapomogi moralnej. To już nie 
        ojczyzna Łukasińskich i 
        Trauguttów. To kraina 
        Chlestakowych. 
          Ruszył Nowym Światem obok 
        gmachu partii strzeżonego przez 
        czołgi i skoty. Tutaj żołnierze 
        i milicjanci nie legitymowali 
        przechodniów. Wokół tego budynku 
        rozpościerał się wąski obszar 
        markowanej normalności, udawanej 
        elegancji i wysilonej 
        uprzejmości. Wzdłuż całej ulicy 
        zapaliły się światła latarń, 
        chociaż jeszcze było widno, 
        chociaż jeszcze tułało się 
        między domami trochę łuny 






        pozachodniej. 
          Żeby zagrzać ręce wsadził dłoń 
        do prawej kieszeni 
        "duszogriejki". Wymacał palcami 
        jakiś śliski, zimny pakiecik. 
        Wyciągnął go, rozwinął i w 
        rumianej poświacie zimowego 
        przedwieczoru zobaczył trochę 
        zżółkłą, mocno wytartą, ze 
        śladami zacieków, gazetę 
        rosyjską, a właściwie radziecką, 
        bo była to "Prawda". Machinalnie 
        zerknął na datę. Luty 1945. 
        Tytuł informował, że rozpoczęła 
        się Konferencja Jałtańska, 
        najważniejsze wydarzenie XX 
        wieku. Siódmy złożył z powrotem 
        tę gazetę tak, jak była 
        uformowana od lat, chciał ją 
        wrzucić do ulicznego kosza na 
        śmieci, ale raptem się zawahał. 
        Wydało mu się, że ta stara 
        gazeta jeszcze się na coś 
        przyda, że odegra jeszcze jakąś 
        rolę w jego życiu. Więc wsadził 
        ją z powrotem do tej kieszeni, w 
        której przesypywały się okruszki 
        starego chleba i źdźbła tytoniu, 
        a właściwie pociętych łodyg 
        tytoniowych, zwanych kiedyś 
        "kariszkami", gdy paliło się je 
        w zwitkach gazetowych. Gdzieś w 
        tych mijanych domach znowu 
        słychać było głos generała 
        emitowany przez radio albo może 
        przez telewizję. Generał 
        zachwycał się ościennym 
        mocarstwem. 
          I w tym momencie Siódmy 
        pomyślał o Sopocie, o tym starym 
        kurorcie nadmorskim na początku 
        lat pięćdziesiątych, o tym 
        czasie bożonarodzeniowym i o 
        swoim pobycie u przyjaciół, co 
        go przygarnęli bezdomnego na 
        święta. Mieszkali oni na 
        parterze wilii, a pierwsze 
        piętro zajmowała jakaś wdowa, 
        pyszniąca się wielką ilością 
        złotych zębów, jakaś urzędniczka 
        magistratu z córką i dwoma 
        synami, trójką dorodnych dzieci 
        urodzonych pośpiesznie, jakby z 
        jednej sztancy, w odstępach 
        rocznych. Tą jej córką była 






        Wanda, wysoka 
        dziewiętnastoletnia dziewczyna, 
        ładna bardzo i świadoma własnej 
        urody, przeglądająca się 
        nieustannie w lustrach, szybach, 
        polerowanych blatach stołów, a 
        nawet w szklanych spodeczkach. 
        Była bardzo ładna i Siódmy nawet 
        nie pomyślał wtedy, że to uroda 
        ocierająca się o banalność, a do 
        tego niebezpieczna, bo już ze 
        znamionami krótkotrwałości. 
        Wanda była piękna i grała 
        piękną. A akompaniowali jej 
        matka oraz bracia. Ci młodzieńcy 
        odgrywali zazdrość o siostrę, 
        symulowali srogość w pilnowaniu 
        jej cnoty, a matka upostaciowała 
        się w symbolu szlachetnej matki 
        z polskich kresów, której córkę 
        Bóg wybrał do wyższych, na razie 
        nieokreślonych celów. 
          Choinki, zimne ognie, kolędy, 
        skryte uściski dłoni, potajemne 
        całusy, delikatny nacisk 
        wileńskich przyjaciół i nachalny 
        szantaż braci sprawiły, że 
        Siódmy, sam nie wiedząc jak, 
        oświadczył się o rękę Wandy 
        zaraz po Trzech Królach. I nie 
        został odrzucony. Wiosną w 
        miejscowym magistracie, gdzie 
        pracowała przyszła teściowa, bez 
        zbędnych formalności udzielono 
        ślubu młodej parze. I w ten 
        sposób zaczął się rozpad 
        małżeństwa Siódmego. 
          Był już koło swego domu. U 
        wylotu kanionu ulicy piętrzył 
        się poczciwy Pałac Kultury jak 
        zgnieciona stara chałupa. Na 
        wieży migało malinowe światło, 
        które było jakimś nie znanym 
        sygnałem dla egzekutorów stanu 
        wojennego. Czy my mamy dzieci, 
        spytał sam siebie Siódmy, czy 
        nie mamy. Czy jesteśmy dzietni, 
        czy bezdzietni. Ale jaka to 
        różnica. Ona tam czeka, a ja 
        uciekłem po rynnie. Uciekłem 
        przed milicją czy przed nią, 
        Matko Święta. Ta gorączka jest z 
        choroby czy ze mnie, z mojego 
        wewnętrznego narkotyku, co go 
        wytwarzam dla zabicia myśli, dla 






        zabicia chwili, dla zabicia 
        przeczuć. 
          Zatrzymał się koło sklepu dla 
        dyplomatów, ukrytego w 
        podcieniach długiego domu. 
        Patrzył z przyjemnością, jak w 
        zgodnym ogonku stali po 
        deficytowe mięso kolorowi i 
        biali, Żydzi i Arabowie, 
        imperialiści i demoludy. Gdzie 
        nie ma wolności, tam są 
        przywileje, powiedział do 
        siebie. 
          Oto i brama domu. W głębi 
        widać puste podwórze. Nikt nie 
        kręci się przed bramą, nikogo 
        nie widać na podwórku. Siódmy 
        ostrożnie wchodzi między ściany 
        pomalowane zupełnie świeżymi 
        napisami. Wszędzie wielkie 
        litery V jako symbol zwycięstwa, 
        a w środku znak rozpędzonego i 
        zdziesiątkowanego Związku. 
          Jeśli tu wyjdą na niego, ma 
        gdzie uciekać. Oparł się o drzwi 
        na klatkę schodową sąsiadów, 
        klatkę schodową, w której nigdy 
        nie był, choć mieszka tu wiele 
        lat. Oparł się plecami o szklane 
        drzwi i czekał na szczęśliwy 
        los. W którymś z mieszkań na tej 
        klatce, a może we wszystkich 
        mieszkaniach, radio grało tę 
        pieśń skomponowaną przez 
        carskiego artylerzystę, która 
        stała się ulubioną melodią 
        Polaków. Aluzja to pokarm 
        zniewolonych, przemknęło przez 
        myśl Siódmemu. 
          Wtedy raptem pokazał się 
        dozorca, czyli, jak się teraz 
        mówiło, gospodarz domu, pan 
        Zdzicho. Szedł chwiejnie od 
        strony swojej klatki schodowej i 
        niósł ogromną szuflę z dykty do 
        odrzucania śniegu. Miał na 
        głowie futrzaną czapę z daszkiem 
        jak wielu ludzi w tym mieście, 
        szyję owinął sobie wystrzępionym 
        szalikiem i mrużył oczy, bo 
        nawet ta resztka światła 
        dziennego raziła jego wzrok. 
        Siódmy od razu zrozumiał, że 
        gospodarz domu w ciężkim kacu 
        pomylił pory dnia i myśląc, że 






        to świt, wyszedł służbiście do 
        śniegu. Ale śniegu było 
        niewiele, więc pan Zdzicho 
        zatrzymał się koło trzepaka, 
        zaczął obmacywać kieszenie w 
        poszukiwaniu papierosów oraz 
        zapałek. A w tych czynnościach 
        było tyle spokoju, łagodnej nudy 
        i gwarantowanego bezpieczeństwa, 
        że Siódmemu przyszła ochota 
        zaryzykować. 
          Wyszedł z ukrycia i zbliżył 
        się do gospodarza domu. Pan 
        Zdzicho chwiał się, wsparty 
        karkołomnie jednym łokciem na 
        trzonku szufli. Drugą ręką 
        usiłował zapalić ustnik wadliwie 
        włożonego do ust papierosa. Szły 
        od nieggo wyziewy przeróżnych 
        spirytualiów. Pan Zdzicho pił 
        wszystko, co zawierało choćby 
        ślad alkoholu. Nie gardził 
        płynem do chłodnic 
        samochodowych, lubował się w 
        różnych wodach na porost włosów, 
        a najbardziej kochał stary 
        polski trunek, czyli denaturat. 
        I ten właśnie ulubiony płyn 
        nadawał jego policzkom czerstwy, 
        fioletowy kolor. 
          - Panie Zdzichu - rzekł 
        nieśmiało Siódmy - czy moje 
        mieszkanie jest czyste?
          Dozorca zakrztusił się dymem z 
        filtra papierosowego i rzucił 
        gniewnie uniesionymi ramionami. 
          - Ja tam nie wiem. Nic nie 
        wiem. 
          - Panie Zdzichu, chodzi mi o 
        to, czy poszli z mego 
        mieszkania. 
          - A ja nic nie wiem - zatoczył 
        się wokół szufli gospodarz domu. 
        Trzeba dodać, że prócz tych 
        czytelniejszych informacji 
        wydawał z siebie wiele 
        różnorakich dźwięków, które 
        miały tylko ledwo zaznaczoną 
        wartość emocjonalną. 
          - Może pan pójdzie na górę i 
        zobaczy, czy nie ma obcych w 
        naszym mieszkaniu. 
          - W pana nie ma - rzekł szybko 
        i kategorycznie dozorca. 
          - Jak to nie ma? Przecież 






        wyłamali w nocy drzwi. Mogli 
        zastawić zasadzkę. Niech pan 
        sprawdzi z łaski swojej. 
          - Nie ma co sprawdzać - rzucił 
        nerwowo ramionami pan Zdzicho. - 
        To nie u pana wyłamali drzwi. To 
        u tego na górze. U dyrektora. 
          I zadreptał w miejscu i 
        przymierzył się szuflą do kupki 
        lodowych sopli, co zleciały z 
        dachu, strącone przez wiatr albo 
        gołębie. 
          - Panie Zdzichu, ma pan u mnie 
        połóweczkę czystej, niech pan 
        skoczy na górę. Błagam pana. 
          - Nie ma co skakać. 
        Powiedziałem, że u dyrektora. 
        Jego wzięli i powieźli. O pana 
        nie pytali. Może pan iść spać. 
          Był w ciężkim kacu, wszystko w 
        nim dygotało, trzęsło się, 
        jęczało cichutko, ale oko jego 
        przekrwione patrzyło na Siódmego 
        bystro i kompetentnie. Dozorcy 
        na tych obszarach wschodniej 
        Europy są kompetentni. 
          Siódmy stał chwilę, jakby 
        czekając, że gospodarz domu 
        zmieni zdanie i wyda inne 
        dyspozycje. Ale on jął ze 
        stękaniem ganiać po asfalcie te 
        sople lodu, a z kątów wyciekało 
        już coraz więcej mroku i 
        bezpańskie koty poczęły 
        przebiegać płochliwie pod 
        ścianami, i pan Zdzicho 
        zamierzył się gumowym butem na 
        któregoś, i oczywiście nie 
        trafił, i bluzgnął ciężkim, 
        piętrowym przekleństwem. 
          Trzeba ryzykować, pomyślał 
        Siódmy. Właściwie wszystko 
        jedno. Uciekam, bo wszyscy 
        uciekają. Ale mogę nie uciekać i 
        to też nic nie zmieni w moim 
        życiu czy w moim letargu. 
          Poszedł ciężkim krokiem do 
        drzwi swojej klatki schodowej, 
        drzwi jak z więzienia, bo z 
        pancernego szkła, wypełnionego 
        drucianą siatką. Ale i tak było 
        spękane, a u dołu brakowało 
        nawet kawałka. Wszedł na schody 
        cuchnące moczem, kopnął 
        niechcący buteleczki po jakichś 






        lekach, co poniewierały się na 
        podłodze. Ta dzielnica to była 
        siedziba narkomanów. Ale teraz 
        stan wojenny zmiótł nawet 
        narkomanów. 
          Wjechał windą, żeby w razie 
        czego tą samą windą uciec na 
        dół. Nie wychodząc z kabiny 
        spojrzał przez szybę na swoje 
        drzwi. Były nienaruszone, całe. 
        Poznał te same stare ślady 
        długotrwałego żywota zwykłych 
        warszawskich drzwi 
        mieszkaniowych. Jakieś drobne 
        plamy obsikiwania, jakieś 
        nadłamania wokół zamków 
        porobione przez nieudolnych, 
        płochliwych złodziejów, jakieś 
        resztki obelżywych napisów. I 
        te drzwi zdały mu się nagle 
        niezwykle bliskie, serdeczne, 
        wszystko wybaczające i 
        zapraszające do środka. 
          Otworzył cicho, ostrożnie 
        manipulując kluczami. W 
        mieszkaniu było ciemno. Na 
        palcach podszedł do jej pokoju, 
        spojrzał przez nie domknięte 
        drzwi. Leżała w pościeli, a 
        jakieś zabłąkane refleksy 
        elektrycznego światła łyskały w 
        jej białkach. 
          - To ja - powiedział cicho. 
          Nie poruszyła się nawet. Znowu 
        udawała sparaliżowaną. 
          - Widzisz, jakie to komiczne. 
        A ja myślałem, że to nasze drzwi 
        wywalają. 
          Milczała bez najmniejszego 
        ruchu. Kiedyś bał się panicznie 
        tego ponurego ceremoniału, 
        którym go szantażowała. Lękał 
        się, że jednego dnia nie odróżni 
        symulowania od prawdziwej 
        choroby. 
          - Może coś ci podać? - spytał, 
        taksując fachowo ten pokój, tak 
        dobrze znany jak stara dziupla. 
        Tu się bili, tu się kochali, tu 
        pełzały dzieci po podłodze, 
        jeśli je kiedyś mieli. Za cienką 
        ścianą u sąsiadów grała 
        orkiestra wojskowa, to znaczy 
        radio grało stare marsze. 
          Milczała zawzięcie, sztywna, 






        wyciągnięta równo pod kołdrą, z 
        zaciętymi ustami, z 
        rozczochranym mocno siwym łbem 
        starej wiedźmy, która nie tak 
        dawno jeszcze była uwodzicielską 
        rusałką. 
          - Uciekłem po rynnie. 
          Przypomniał sobie o bólu. 
        Pomacał się niżej krzyża. 
        Wszystko boli od lat. I oczy, i 
        zęby, i pęcherz. To zranienie to 
        po prostu faramuszka. Ale 
        postanowił jednak rzucić je na 
        szalę. 
          - Jestem ranny. Postrzelili 
        mnie żołnierze. 
          Czekał na jej reakcję. Ale ona 
        leżała w dalszym ciągu 
        nieruchomo i jemu raptem wydało 
        się, że idzie od niej jakiś 
        chłód, jakiś nienaturalny, 
        lodowaty bezwład. Więc ostrożnie 
        podszedł bliżej i stanął koło 
        wezgłowia. Patrzył na kołdrę na 
        piersiach, chcąc dostrzec, czy 
        unosi ją choćby najlżejszy 
        oddech. Powieki także zastygły w 
        wyrazie raptownego wytrzeszczu. 
          - Wando, odezwij się - 
        szepnął. 
          A potem dodał półgłosem, żeby 
        ona także słyszała, jeśli 
        jeszcze coś słyszy: 
          - Ona mnie zabije. 
          Odwrócił się i wyszedł do 
        swego pokoju. Zobaczył nie 
        domknięte drzwi na balkon, tak 
        jak je zostawił, i rozbebeszoną 
        pościel na tapczanie. 
          Matko Boska, ona naprawdę nie 
        żyje, pomyślał. Ale jeśli wrócę 
        do niej i poddam się, a ona 
        tylko udaje, to już mnie 
        zniszczy do końca. Zniszczy nie 
        niszcząc. 
          Podszedł do drzwi balkonowych, 
        próbował je zamknąć, ale w ciągu 
        tej doby zdążyły się wypaczyć. 
        Przez szparę naniosło do pokoju 
        śniegu. Długa biała smuga, 
        płytka zaspa biegła aż na środek 
        pokoju. Stał przy tych szklanych 
        drzwiach i patrzył na skulone 
        miasto. Za tymi żółtymi szybami 
        siedzą ludzie, którym nagle 






        zachwiała się ziemia pod nogami. 
        Ich los jest marny, ale czyj los 
        jest dobry, pomyślny, godny 
        pozazdroszczenia na tej ziemi. 
        Zaczął bębnić palcami o szybę ze 
        śladami starych jesiennych 
        kropel deszczu. Patrzył w ten 
        mętny obraz miasta przed nim i 
        powtarzał bezmyślnie: 
        największymi wrogami Polaków są 
        Polacy. 
          Wtedy raptem zapaliło się 
        światło w pokoju. Odwrócił się 
        gwałtownie. Stała w koszuli przy 
        drzwiach. Na pół siwa, w 
        rozdartej na piersiach koszuli, 
        patrzyła uporczywie na męża. 
          - Gdzie podziałeś kożuch? - 
        zapytała surowo. 
          - Kożuch, mój kożuch? - 
        powtarzał zaskoczony. - Rosjanie 
        zabrali. To był rosyjski kożuch. 
        Odebrali. 
          - A to, co masz na sobie?
          - Oni dali. 
          - Kto?
          - Czaadajew. Moskal, święty, 
        szedł na Zachód. 
          - Myślisz, że ktoś ciebie 
        szukał? Pół kamienicy zabrali, a 
        ciebie nie. 
          - Nieprawda. Wzięli tylko 
        dyrektora. 
          Stała tak nie zważając na 
        zimno. Stała boso, stopy miała 
        sine. To było też na złość. 
          - Kłamiesz. Ty całe życie 
        kłamiesz. 
          Westchnął ciężko już zmęczony 
        tym krótkim spotkaniem. 
          - Nie chce mi się kłamać, 
        rozumiesz? Nie mam siły, żeby 
        kłamać. 
          - I co będzie dalej? - spytała 
        ponuro. - Co mi proponujesz? 
          - Cóż ja mogę ci proponować. 
        To samo aż do śmierci. 
          Była naprawdę piękna. A 
        przecież ja nie tylko dla urody, 
        pomyślał. Ożeniłem się, bo tak 
        wypadało. Czy ja ją kochałem 
        chociaż chwilę. Na pewno 
        chciałem kochać. Ja i dziś chcę 
        kochać tę straszną resztkę 
        kobiety. 






          - Wiesz co, wiesz co - 
        powiedziała zbierając koszulę na 
        piersiach - ja się zabiję. 
        Przyszedł dobry czas na takie 
        zamiary. Tyle razy chciałam, 
        tyle razy podchodziłam do pieca 
        gazowego, do okna, apteczki z 
        pigułami. Ale teraz jest 
        odpowiednia chwila. 
          - Zaklinam cię na głowy 
        naszych dzieci...
          - Jakich dzieci, łajdaku? Ty 
        nigdy nie chciałeś mieć dzieci. 
        Dlatego stałam się kaleką. 
        Patrz, jak ja wyglądam. Inne w 
        moim wieku wychodzą jeszcze 
        dobrze za mąż. Coś ty ze mnie 
        zrobił, draniu. 
          - Wandziu, ja chciałem jak 
        najlepiej. Przecież ty wiesz o 
        tym. Właściwie żyłem dla ciebie 
        i dzieci. 
          - Czy ty sobie kpisz ze mnie? 
        Co ty pleciesz o dzieciach? 
        Gdzie się włóczyłeś przez tyle 
        godzin? Jeszcze cię do tego ktoś 
        zastrzeli. 
          - Wandziu, teraz dopiero 
        czuję, jaki jestem zmęczony. 
        Strzelano do mnie. Całe 
        szczęście, że to rykoszet. 
        Przechowuję cenne dokumenty 
        Związku - udrzył dłonią w torbę, 
        rozoraną przez odprysk kuli. 
          - Czy ty kogoś naprawdę 
        kochałeś? 
          - Nie, nigdy nikogo nie 
        kochałem. Ale ciebie chciałem 
        kochać, słowo honoru. Coś 
        strasznego noszę w sobie, nad 
        sobą. Jakąś obcość, jakiś chłód, 
        jakiś dziwny przymus. Ja też już 
        mam dosyć. Próbowałem się 
        odurzać wszystkim, co było pod 
        ręką. Kobietą, ambicją, pracą, 
        społeczeństwem, hazardem, 
        chciwością, czym chcesz. Ale 
        bezskutecznie, wracałem ciągle 
        do punktu wyjścia, czyli do 
        mojej indywidualnej, prywatnej 
        tajemnicy. Co ja jestem winien. 
        Ja sam niczego nie rozumiem. Nie 
        rozumiem ciebie, innych ludzi, 
        całości. Nie rozumiem początku i 
        końca. Ale chcę znaleźć się 






        godnie, choć mi to na diabła 
        potrzebne. W idiotyczny sposób 
        chcę się znaleźć godnie albo 
        raczej lojalnie wobec 
        przeznaczenia, którego nie 
        rozumiem, nie pojmuję i nie 
        akceptuję. 
          Siadła na brzegu krzesła. W 
        domu i na ulicy była zupełna 
        cisza. Całe miasto wstrzymało 
        oddech. Cały kraj zdrętwiał od 
        niespodziewanego ciosu. 
          - Ty zawsze lubiłeś gadać - 
        powiedziała. - To straszne. Umrę 
        nie znając życia. Czy ty wiesz, 
        draniu, że ja cię nigdy nie 
        zdradziłam? 
          - Matko Święta, trzeba było 
        zdradzać ile wlezie, pomyślał 
        Siódmy. Dlaczego ta idiotka 
        dochowywała mi wierności. Po co 
        mi to było potrzebne. Teraz mnie 
        czyni odpowiedzialnym za 
        ułomności swego życia. 
          - Wandziu, tak się stało, tak 
        nam poszło w życiu. Co ja jestem 
        winien. 
          - Coś ci powiem. Ja cię 
        nienawidzę. 
          - Mnie nienawidzisz, bo mnie 
        masz pod ręką. 
          - Jak to się stało, że mnie 
        oczarowałeś, oszołomiłeś, 
        olśniłeś. Taka byłam głupia. 
          - Byłem taki, jak zawsze. To 
        chwila nas połączyła, zbieg 
        okoliczności, nastroje, które 
        były w powietrzu, w chmurach, w 
        wodzie. Są takie ogólne nastroje 
        albo kolektywne histerie, które 
        sprzyjają pojedynczym 
        szaleństwom. Po co zresztą 
        wspominać. Co się stało, to się 
        nie odstanie. 
          - Lekko ci tak mówić. Ale 
        gdzie moje życie? Gdzie to 
        wszystko, co obiecywano w domu, 
        w szkole, w kościele?
          - Mego życia też tyle, co 
        twojego. 
          - Ty znowu kłamiesz. Tyle lat 
        gdzieś latasz, nigdy cię w domu 
        nie ma. To czegoś szukasz, to 
        kogoś bronisz, to o coś 
        walczysz. 






          - Ja się zagłuszam. Zagłuszam 
        się tyle lat i nie mogę się 
        zagłuszyć. 
          - A dlaczego mnie nigdy nie 
        pomogłeś się zagłuszyć? 
          - Ty masz inną chorobę. Można 
        by ją było wyleczyć, gdyby się 
        trafił kęs lepszego życia. Ja 
        jestem nieuleczany. Byłem u 
        znachora. Pomógł na chwilę. 
        Znowu zaczyna ćmić. 
          - Co?
          - Świadomość. 
          - Co to jest ta twoja 
        świadomość? Tyle razy 
        powtarzasz. Czym ona się różni 
        od mojej albo od czyjejś innej?
          - Tym, że moja jest 
        nieśmiertelna. 
          - Zwariowałeś - powiedziała 
        wstając z krzesła. Jakieś 
        resztki tuszu do rzęs spływały 
        razem ze łzami po jej policzku. 
        Ocierała te łzy wierzchem dłoni 
        i w geście owym była niezwykła, 
        raptowna dziecinność. 
          - Mnie nic nie obchodzi. Ja 
        prę przed siebie. Muszę ją 
        zetrzeć na proch, roztopić w 
        rzekach, rozpędzić w wiatrach. 
        Ja już dłużej nie wytrzymam, a 
        przecież nie ma innego wyjścia i 
        trzeba będzie nie wytrzymywać 
        przez nieskończoną 
        nieskończoność. 
          - Ty bredzisz, żeby mnie 
        przestraszyć. Chcesz mnie zabić 
        natychmiast, bo już nie możesz 
        się doczekać mojej własnowolnej 
        śmierci. Czekasz tyle lat i nie 
        możesz się doczekać. 
          - A na cóż mi twoja śmierć? Ja 
        już nie potrzebuję ani narodzin, 
        ani śmierci, ani zwycięstw, ani 
        klęsk, ani dobra, ani zła. 
          - Przyszedłeś mnie zabić. Po 
        to wróciłeś ukradkiem. 
        Widziałam, jak stałeś nade mną i 
        modliłeś się o moją śmierć, bo 
        myślisz, że przyniesie ci ona 
        ulgę. Idź precz. Odejdź i nigdy 
        nie wracaj. 
          Patrzył długo na jej plecy 
        wstrząsane jakimiś konwulsjami. 
        Gdzieś w głębi ulicy szczekał 






        pies jak na dalekiej, zabitej 
        deskami wsi. 
          - Jeśli teraz odejdę, to już 
        nigdy nie wrócę - powiedział 
        cicho. 
          - Idź i nigdy nie wracaj. 
          - Żegnaj. To nie moja wina. 
          - O Jezu, Jezu, gdzie ty 
        jesteś i czy jesteś naprawdę. 
        
          Ja:
        
          Pod niebem albo w tym miejscu, 
        gdzie powinno być niebo, wiszą 
        wielkie wiązki świetlistych kul, 
        zwane przez ludność miast 
        bombardowanych choinkami albo 
        żyrandolami. Bo też to i są 
        gigantyczne żyrandole o 
        niebieskawym, nieżywym świetle, 
        co bardzo wolno opadają ku 
        czarnej ziemi, jakby spuszczane 
        na linie przez szatanów. 
          Ziemia broni się artylerią. 
        Nad tymi żyrandolami rozbłyskują 
        kolorowo wybuchy pocisków, 
        barwne kłębki waty naprowadzane 
        przez fioletowe sztychy światła 
        reflektorów. Czasem krzywo, 
        jakby lękliwie, poleci gdzieś z 
        boku ku górze, w tę stronę, 
        gdzie powinno być niebo, poleci 
        czasem różańczyk kolorowych 
        pocisków i zagaśnie w szarym 
        miąższu nieba. 
          A ja trzęsę się, dygocę jak 
        szalony, dzwonię zębami i to 
        wszystko wcale nie ze strachu. 
        To emocja mną miota, wielki 
        wstrząs, coś w rodzaju szoku, 
        kiedy człowiek styka się z walką 
        żywiołów, kiedy żywioły 
        ignorując istnienie człowieka na 
        ziemi miażdżą się w totalnych 
        zapasach. Wybuchy bomb zbliżają 
        się do mnie wtulonego w ścianę, 
        potem odchodzą i ja czekam, czy 
        dojdą wreszcie do mnie, czy mnie 
        znowu miną. 
          I nagle w tym chybotliwym 
        świetle lotniczych żyrandoli, co 
        chwieją drzewami, domami, 
        niebem, widzę biegnącą skądś 
        kobietę w koszuli, z rozwianymi 
        siwymi włosami, krzyczącą coś 






        czernią otwartych ust. I wiem, 
        jakbym to pamiętał z innego 
        istnienia, że musi tak przez noc 
        wstrząsaną wybuchami biec stara 
        kobieta, jak symbol ludzkiego 
        nieszczęścia i bezradności. 
        
          Rozdział X
        
          Co to jest strach? Strach to 
        sam na sam z Bogiem. Ale z 
        którym Bogiem? Strach to sam na 
        sam z Bogiem naszego regionu, 
        Bogiem strażnikiem naszych 
        galaktyk, które widzimy gołym 
        okiem. Sam na sam z dobrym albo 
        złym władcą garści tych 
        świecących różnokolorowo 
        drobinek, tajemniczym siewcą 
        tego złocistego piasku nad nami 
        i pod nami. 
          Kiedy to się zaczęło, którędy 
        się rozpoczynało i skąd 
        przyszło. Jaki wiatr kosmiczny 
        przyniósł ślady obecności tego 
        złego albo może dobrego Boga, 
        jaka burza międzygwiezdna 
        przygnała tu okruchy jego 
        bytowania, jaki rozbłysk 
        odsłonił na moment jego 
        beznamiętny, zapatrzony w siebie 
        wzrok, niczym oczy zmarłych. 
          Może to się stało tego lata, 
        kiedy oczekiwano jeszcze raz 
        końca świata. Zapamiętał z owego 
        roku wczesnego dzieciństwa sen, 
        który stale stoi mu przed oczami 
        po tylu latach jak stara 
        fotografia. Przyśnił wtedy 
        dziadka. Dziadka, który szedł z 
        ogrodu, szedł w takim dziwnym 
        świetle kontrowym, to znaczy 
        miał za sobą, za swoimi plecami, 
        zachodzące słońce. I dlatego 
        jego głowa, jego plecy były 
        oblane czerwonawym światłem 
        słońca tuż nad horyzontem, tym 
        światłem, które oznacza koniec 
        świata, wieczność, przerażającą 
        nieskończoność. Dziadek szedł do 
        domu, to znaczy zarazem do 
        niego, a może nawet przede 
        wwzystkim do niego, kroczył 
        wolno, twarzy jego nie było 
        widać, lecz Siódmy wiedział, to 






        znaczy domyślał się, że dziadek 
        uśmiecha się dziwnie, uśmiecha 
        się tak, jak uśmiechają się 
        ludzie, którzy przychodzą albo 
        wracają stamtąd, spoza owej 
        granicy, której nikt nigdy nie 
        przekroczył, choć stale od 
        niepamiętnych czasów wszyscy 
        zmarli chcą przekroczyć i wrócić 
        do nas. Więc Siódmy, 
        obezwładniony lękiem, patrzył na 
        to zbliżanie się dziadka 
        umarłego, a zarazem gdzieś w 
        zakątku jego szybującej Bóg wie 
        gdzie świadomości tkwiła niczym 
        cierń wiedza, że przecież 
        dziadek jest żywy, śpi smacznie 
        w drugim pokoju za starymi 
        drzwiami z drewnianym 
        wieszakiem, na którym wiszą 
        dziwaczne stare okrycia, 
        wyślizgane pasy skórzane i 
        dziurawe torby. 
          Później strach zaatakował w 
        tych czasach, kiedy chodził do 
        szkoły powszechnej. Razem ze 
        zmrokiem, z nocną ciemnością nie 
        rozświetloną nawet przez 
        robaczki świątojańskie, z tą 
        upiorną ślepotą nocy 
        prowincjonalnej podkradał się 
        strach i zaczynał kąsać 
        zwisającą z brzegu łóżka rękę, 
        odsłoniętą szyję, nie zakryte w 
        porę czoło. Słuchał strasznej, 
        okropnej ciszy dźwięczącej jak 
        wybrzmiewanie kolosalnego 
        dzwonu. A w tę ciszę wkradał się 
        łomot serca, którego nie można 
        było w żaden sposób zagłuszyć. 
        Tak Siódmy leżał całe noce 
        spięty lękiem nie do opisania, 
        mokry od potu, myszkujący w 
        wyobraźni po tym świecie 
        ogromnym, świecie bez końca, bo 
        w tamtych czasach świat był 
        bezkresny, więc miotał się 
        rozhisteryzowaną myślą po 
        pustkowiach tego świata, 
        szukając ratunku, czyli 
        obecności drugiego człowieka, 
        świadka w tym strasznym widzeniu 
        sam na sam z Panem Bogiem. Bo 
        wszystko dokoła nie żyło, bo 
        wszystko dokoła przebywało w 






        innym wszechświecie, bo wszystko 
        dokoła po prostu spało. Bo w 
        owym czasie w tamtych stronach 
        wszyscy o jednej porze szli spać 
        i o jednej godzinie wstawali do 
        ciężkiej pracy. I to była 
        samotność Siódmego, która 
        zaraziła go strachem. 
          Potem strach zniknął. Jakby 
        wyjechał gdzieś za interesem 
        albo wyemigrował na zawsze. I 
        nie było go, tego jedynego, 
        największego i niepokonanego 
        strachu przez lata wojny i przez 
        powojenną młodość i wyglądało, 
        że sczezł gdzieś na obczyźnie, 
        że zmienił zawód i nazwisko, że 
        rozchorował się i zdziadział, że 
        został może zabity w jakiejś 
        nocnej awanturze. Wtedy też Pan 
        Bóg jakby usunął się dyskretnie, 
        przestał przypominać o sobie, 
        stał się niemodny i 
        zakompleksiony. 
          Aż nagle jednej nocy, może 
        jesiennej, może zimowej, strach 
        wrócił i uderzył z całej siły 
        między oczy. Może to stało się 
        po nagłym przebudzeniu, po 
        raptownym powrocie z tego 
        wymiaru, gdzie wszyscy co noc 
        przebywamy, a o którym ciągle 
        jeszcze nic nie wiemy. Może 
        obudziło Siódmego wycie nie 
        domkniętego okna, wielki głos 
        butli wyłowionej z morza, a może 
        w ogóle nie mógł zasnąć z powodu 
        niewysokiej gorączki, w każdym 
        bądź razie kiedyś, na początku 
        nocy, chlusnęło na niego, jak 
        ukropem, strasznym lękiem, 
        dławiącym dech przerażeniem, 
        wielkim stachem, który już nigdy 
        nie odejdzie, nie odstąpi, nie 
        daruje. W drugim pokoju spała 
        Wanda, za ścianą sąsiad 
        przetykał zlew, w głębi miasta 
        jęczały tramwaje na zakrętach, 
        duża część miasta pracowała, 
        chlała wódkę, kopulowała, 
        wampiry i ekshibicjoniści 
        czatowali po bramach, w gmachu 
        partii obmyślano plany 
        skuteczniejszego uszczęśliwienia 
        społeczeństwa, a Siódmy zerwał 






        się z tapczana i miotał się po 
        mieszkaniu ogarnięty jakimś 
        amokiem samozniszczenia i gdyby 
        jakimś cudem otworzyły się przed 
        nim żelazne drzwi pieca 
        krematoryjnego, skoczyłby bez 
        wahania w wieczny ogień, który 
        trawi wszechświat, który topi 
        lodowatą wieczność. 
          Co to jest dzisiaj strach 
        przed istnieniem, przed 
        trwaniem, przed egzystencją bez 
        początku i końca? A co to jest 
        nieistnienie, nietrwanie, 
        nieegzystencja bez początku i 
        końca? 
          Ogromna piwnica poprzedzielana 
        jakimiś ściankami z nie 
        otynkowanych cegieł, poryta 
        dziwnymi tunelami, wypełniona 
        gęstwą rur, kranów, olbrzymich 
        zaworów, ta dziwna i nie znana 
        jeszcze do niedawna piwnica 
        tonęła w półmroku, a właściwie w 
        wielu różnych, samodzielnych 
        cieniach. W jednej z przegród 
        siedzieli narkomani. Najpierw, 
        kiwając się do przodu, strasznie 
        wolno grzebali w portfelach, 
        czegoś szukając albo coś 
        wyjmując. Potem jeden z nich 
        poszedł do kranu i chwiejąc się, 
        zwolnionymi ruchami mył czy 
        płukał plastykową strzykawkę. 
        Później skupili się ciaśniej, 
        podciągali nogawki albo rękawy, 
        inni grzebali czegoś w 
        zawiniątkach, aż wreszcie 
        zaczęli odpływać na daleki 
        kontynent Nirwany. Kulminacje 
        odurzenia przychodziły u każdego 
        z nich w innym momencie i w 
        różnym natężeniu. Ten, który był 
        przytomniejszy, opiekował się 
        braćmi, coś do nich szeptał, 
        wspierał ramieniem, częstował 
        jakimiś dziwacznymi czułościami. 
        Teraz nagle on słabł, zaczynał 
        się przewracać, i już ten, co 
        przed chwilą polegał, zgrzebywał 
        się z ziemi, żeby okazać pomoc 
        osłabionemu. 
          Przyglądali się im leniwie. 
        Gospodarz domu, czyli Zdzicho, 
        trzymał w wyciągniętej dłoni nie 






        dopitą półlitrówkę. Siedział tak 
        nieruchomo już od dłuższej 
        chwili i wyglądał jak 
        hiperrealistyczna rzeźba 
        warszawskiego dozorcy. Obok 
        niego uśmiechał się tajemniczo 
        pan, który trzymał na smyczy 
        brązowego dobermana o niemądrym 
        wyrazie twarzy. Uśmiechnięty pan 
        miał chudawą, ale czerstwą 
        twarz, okoloną złocisto_siwymi 
        loczkami zarostu, i swoją urodą 
        przypominał postacie Wita 
        Stwosza. Z niedużego radia 
        tranzystorowego, które trzymał 
        na kolanach właściciel psa, 
        wydobywał się monotonny i ciągle 
        jeszcze świeży głos generała, co 
        przysięgał wierność ościennemu 
        mocarstwu. 
          - Ja przecież ginę razem z 
        nimi. Ja jestem jednym ze 
        zruszczonych, zsowietyzowanych 
        mieszkańców Priwiślińskiego 
        Kraju. Mnie żal ich wszystkich i 
        siebie samego. Ja pluję i 
        płaczę, ja bluźnię i skowyczę, 
        ja bryzgam ekskrementami i 
        wypatruję tej ścieżki między 
        gwiazdami, która nas wszystkich 
        nieszczęsnych wyprowadzi w 
        nieskończoność, w nieskończoność 
        wielkiego Rozumu, wielkiej 
        Prawdy, wielkiego Ładu. 
          Siódmy ocknął się z ciepłej, 
        miękkiej zapaści. Dozorca 
        słuchał narkomanów z wyciągniętą 
        ręką ściskającą flachę, słuchał 
        tych narkomanów, kitwaszących 
        się po kątach, albo może 
        jakiegoś przeciągłego dźwięku, 
        który w nim samym powstawał o 
        tej nocnej porze. 
          - Panie Zdzichu, co pan mówił, 
        bo przydrzemałem sobie - rzekł 
        Siódmy. 
          Dozorca nie odwracał głowy i 
        nie ruszył ręką. 
          - Ja nic nie mówiłem. O czym 
        tu gadać. On cały czas zasuwa - 
        pokazał radio. - Ma gadane, co, 
        minister? - Zwrócił się do 
        właściciela psa. 
          Pan z głową jakby wyrzeźbioną 
        przez Stwosza uniósł się lekko z 






        rury i ukłonił się Siódmemu. 
          - Jestem sąsiadem. Pan mnie 
        nie pamięta, bo rzadko bywam w 
        domu. 
          - To minister. Prawdziwy - 
        objaśnił gospodarz domu. 
          Pan o aparycji średniowiecznej 
        rzeźby uśmiechnął się wymuszenie. 
          - Stare dzieje. Byłem krótko 
        wiceministrem. Nieważnego 
        resortu. Teraz jestem w 
        zawieszeniu. 
          - Czeka, kto przeważy - 
        powiedział fachowo dozorca i 
        nagle przyłożył do ust szyjkę 
        butelki. Wlał płyn w siebie, nie 
        wydając odgłosu. Potem 
        gwałtownym ruchem otarł usta. 
          - Pana nie częstuję, bo pan 
        gruźlik. 
          - Jestem zdrowy, prawie 
        zdrowy. A nie piję z zasady. 
          - Ja znam takich - powiedział 
        gulgotliwie dozorca. - Pan 
        musiałeś dawniej mocno gazować. 
        Teraz coś wysiadło i patrz, 
        minister, od razu do nas z 
        zasadami. 
          Trochę była dziwna ta komitywa 
        gospodarza domu i byłego 
        wiceministra. Ale Siódmy 
        przeszedł nad nią do porządku 
        dziennego. Czarny kot wylazł 
        spod rury i udając, że nikogo 
        nie widzi, przeciągnął się 
        najpierw na tylnych nogach, 
        potem na przednich, a w końcu 
        ziewnął z bardzo przebiegłym 
        wyrazem pyszczka. 
          - Zaczynam nowe życie - 
        powiedział do siebie Siódmy. - 
        Przed samym końcem zaczynam na 
        nowo. 
          - Żona wypędziła - objaśnił 
        ministrowi Zdzicho. 
          - Skąd pan wie? 
          - Ja wiem wszystko. Zobacz pan 
        - zabrał Siódmemu łom 
        przytroczony do torby - fajne 
        narzędzie, skąd pan masz? To 
        rządowe urządzenie. Patrz pan. 
          I zastukał z całych sił w 
        podłogę posypaną piaskiem albo 
        zwietrzałym cementem. Odezwało 
        się z głębi przepastnej 






        stłumione echo dudnienia jak z 
        klatki piersiowej baśniowego 
        olbrzyma. 
          - Widzisz pan, ile pięter. 
        Dziesięć pięter co najmniej. 
        Prawda, minister? A niżej sztab. 
        Cśśś... 
          Pochylił się nad Siódmym 
        przykładając palec do ust. 
          - Cicho. Sza. Sztab Układu 
        Warszawskiego. Główne dowództwo. 
        Ja tego nie mówiłem. Cicho. Ani 
        słowa. 
          - To nie stukaj do nich, bo po 
        nas przyjdą - rzekł pobłażliwie 
        minister. 
          - Nie przyjdą, bo nas nie ma. 
          - Jak to nie ma? - spytał 
        Siódmy. 
          - U nich na planie, w tym 
        miejscu, gdzie my siedzimy, jest 
        pancerz. Taka, bracie, poducha 
        żelbetonowa. Ale na budowie 
        rozkradli cement i my tu teraz 
        spokojnie biesiadujemy. Widzisz 
        pan - i podniósł znacząco 
        poobijany palec do góry, chwilę 
        mu się przyglądał, a potem 
        zręcznym ruchem rzucił butelką w 
        kota, który przypatrywał się 
        ciekawie zgromadzonym mężczyznom. 
          - Słuchajcie, muzykę 
        pogrzebową grają - rzekł 
        wreszcie, wskazując radio 
        ministra. - A po co pan ze sobą 
        ten łom nosi? Teraz za to można 
        dostać dożywocie albo i czapę. 
          - To "Rozszumiały się wierzby 
        płaczące" - rzekł minister, 
        przymykając z rozkoszy powieki. 
          - Nie, to "Pożegnanie 
        Słowianki" - sprostował Siódmy. 
          - A ja wam mówię, że to marsz 
        pogrzebowy - upierał się 
        dozorca. - Na mieście słychać... 
        tylko ani słowa... Nikomu... 
        Cśśś...
          Znowu podniósł palec. 
          - On nie żyje. Umarł na serce. 
          - Kto? 
          Dozorca pochylił się, zerkając 
        podejrzliwie w stronę narkomanów. 
          - Generał. Jak Boga kocham. 
          - Idź pan - zbagatelizował 
        minister. 






          - Niech skonam. Jeden 
        pułkownik powiedział pod chajrem. 
          - Przecież mówił przed chwilą 
        w radiu - upierał się minister. 
          - Patrz pan - rzekł dozorca do 
        Siódmego. - Dlatego tak 
        wyglądamy, jak Pan Bóg dał nam 
        takich ministrów. Nagrany. 
        Nagrany na magnetofon - stuknął 
        się nie wiadomo czemu w czoło. - 
        Może gadać do usranej śmierci. 
        Do końca świata. 
          Skończyła się pieśń patriotów 
        polskich, a także rosyjskich. 
        Odezwała się orkiestra 
        symfoniczna i był to chyba Bach, 
        Jan Sebastian, i jego trzecia 
        suita skrzypcowa, co odprowadza 
        wielkich tego świata na tamten 
        nieokreślony, tajemniczy świat. 
          - A może to on kojfnął - 
        szepnął minister. 
          - Kto? - zmarszczył się 
        dozorca. 
          - Przywódca ościennego 
        mocarstwa. 
          - Ktoś w każdym razie odwalił 
        kitę - zdecydował pan Zdzicho. - 
        Kto by to nie był, zawsze 
        człowiek, stworzenie boskie. 
        Daj, minister, dzioba. 
          Minister wydobył z kieszeni 
        płaszcza uniwersalną buteleczkę 
        metalową, widać zachowaną z 
        lepszych czasów. Potrząsnął nią, 
        słuchał chwilę lubego bulgotu, 
        potem odkręcił aluminiową 
        nakrętkę służącą za kieliszek, 
        nalał, wypił, mlasnął ze smakiem 
        i przekazał całą aparaturę 
        dozorcy. 
          - Pan się pewnie dziwi, że jak 
        tak po piwnicach, z byle kim, 
        wstyd powiedzieć, z narkomanami, 
        z cieciami. 
          Dozorca miał przytknięty do 
        ust kieliszek, więc tylko łypnął 
        krwawym okiem na znak, że 
        wszystko słyszy i wszystkiego 
        jest świadom. 
          - A mnie spotkało nieszczęście 
        - ciągnął minister. - Żona 
        zginęła w katastrofie 
        samolotowej. Poleciała na wczasy 
        zagraniczne, ja nie mogłem, 






        miałem roboty po uszy, i patrz 
        pan, ni z tego, ni z owego. A my 
        tacy byliśmy szczęliwi - i nagle 
        rozpłakał się, zaczął siąkać 
        nosem, trzeć palcami okropnie 
        czerwone powieki. Siódmy milczał 
        spoglądając na srebrzyste ostrze 
        łomu, który trzymał bezmyślnie w 
        ręku. - Nigdy nie rozstawaliśmy 
        się ze sobą. Pierwszy raz 
        wyjechała sama. Bo my od dziecka 
        razem. Razem w piaskownicy, w 
        szkole, na studiach. Nawet 
        pracowaliśmy w tym samym 
        resorcie. Ja zostałem, 
        sąsiedzie, sam jak palec, bo i 
        dzieci nie posiadaliśmy, żeby 
        nam nie przeszkadzały, żeby nam 
        nie uszczuplały, panie, naszej 
        miłości. To było coś 
        nadzwyczajnego to nasze życie. 
          - A ja zawsze sam - rzekł 
        cicho Siódmy. - Żadnych braci, 
        żadnych sióstr. A może ja miałem 
        jakichś braci, jakieś siostry? 
        Nic nie pamiętam. Odcięło mnie 
        od dawnego życia. Daj, Zdzichu, 
        kropelkę. 
          - Patrz, ruszyło i tego 
        drewniaka - zdziwił się dozorca, 
        ale podał posłusznie napełniony 
        naleweczką kieliszek. - Tylko 
        pomału, bo to lekarstwo, syrop 
        angielski. 
          - Pan ucieka przed pustymi 
        czterema ścianami, ministrze. 
        Teraz nie pomoże ani kariera, 
        ani ordery, ani nawet partia, 
        jeśli pan partyjny, ministrze. 
        To nie żony zabrakło, ministrze, 
        to pan sam wylazł z kąta i 
        popatrzył na siebie białymi 
        oczami. Oj, niedobrze, 
        niedobrze. Ja już parę lat tak 
        uciekam i nie mogę oderwać się 
        od swego cienia. Smaczna ta 
        hara, chłopaki, można jeszcze 
        kropelkę? 
          Jakaś dziewczyna o długich, 
        dawno nie mytych włosach 
        przyszła do narkomanów z głębi 
        mroków piwnicznych. Miała tu 
        widać swego chłopaka. Ułożyli 
        się na brudnym śpiworze śród 
        obojętności kolegów. Ale w tym 






        ich ułożeniu nie było nic z 
        erotyki, nic ze wstydliwego 
        seksu. Była tylko jakaś czułość 
        i rezygnacja. 
          Siódmy zastukał raptem do 
        sztabu skrytego pod pięcioma 
        piętrami betonu. 
          - Może to właśnie piekło - 
        rzekł do kompanów. - Siedzą pod 
        ziemią i czekają na sądny dzień. 
          - Niech pan jego nie słucha, 
        sąsiedzie. On jest specjalistą 
        od cudów. 
          - Jak Boga kocham - uderzył 
        się w piersi dozorca. - Mój 
        stryjeczny brat jest w wywiadzie 
        wojskowym. Szpieguje Amerykanów. 
        Pod nami całe drugie miasto. Czy 
        kiedyś wam wyłączono kaloryfery 
        w zimie? Nie. No widzicie. Nie 
        można wyłączyć, bo pod nami, 
        cśśś... 
          - Co ja jestem winien - 
        szepnął Siódmy. 
          - Słucham? - spytał minister. 
        Płaszcz miał dostatni, szalik 
        zagraniczny, pies też sprawiał 
        wrażenie luksusowego nabytku. 
          - Co my jesteśmy winni - 
        westchnął Siódmy. 
          - Komunikacja lotnicza 
        wstrzymana, pociągi nie chodzą, 
        autobusy nie jeżdżą, telefony 
        nie funkcjonują, lokale 
        publiczne pozamykane, ludziom 
        nie wolno z domu nosa wychylić, 
        bo godziny policyjne. Złamali 
        kręgosłup. Nieprędko ten kraj 
        wstanie na nogi. 
          - Lepiej niech zginie, niż 
        miałby być wolny. 
          - Już go ościenne mocarstwo 
        połknęło. Tylko podeszwy widać w 
        paszczy. 
          - Cśśś, dość tej polityki. 
        Dzisiaj nawet rury mają uszy. A 
        pod nami sztab. Najświętsza 
        świętość, jak Boga kocham. 
          - Oni tam siedzą pod nami i 
        trzymają palce na guzikach jak 
        pianiści. Drzemią, lekko 
        dotykając kolorowych guziczków 
        na wielkiej atomowej 
        fisharmonii. Ale nam już 
        wszystko jedno. Nasze interesy 






        już tu wyekspirowały. 
          - Przestań bluźnić, sąsiedzie. 
        W imię Ojca i Syna. 
          - To pan wierzący? 
          - Ja w coś muszę wierzyć. 
        Trzeba wierzyć. Każdy porządny 
        człowiek w coś wierzy. 
          Z mroku wynurzył się narkoman. 
        Siadł ciężko na rurze opatulonej 
        azbestowym bandażem. Miał długie 
        pozlepiane włosy, 
        skędzierzawioną brodę i mokre 
        wąsy. Wyglądał jak wyczerpany do 
        ostatka wędrowiec albo derwisz. 
          - Dajcie ognia - szepnął. 
          Dozorca wyjął zapalniczkę 
        benzynową, osłaniając dłonią 
        dziurkowaną szyjkę pokręcił 
        zębate kółko, które sypnęło 
        snopem iskier. Narkoman pochylił 
        głowę i długo przypalał skręta 
        własnej roboty.
          - Co na świecie? - spytał, 
        zaciągając się dymem. 
          - To trawa? - dozorca był 
        poufale ciekawy. 
          - Nie, staruszku, zwykły tytoń 
        fajkowy. Chcesz pociągnąć? 
          - Obejdzie się. A co, wy nic 
        nie wiecie? 
          - Drzemiemy tutaj już sto lat. 
        Teraz zima czy lato? 
          - Zima. Wojna wybuchła. 
          - Kogo z kim? 
          - Władzy z narodem. 
          - Aha, aha - powtarzał 
        machinalnie narkoman. - Chrystus 
        miał przyjść do nas. Znaczy, nie 
        przyszedł. Ale jeszcze 
        przyjdzie. Po wojnie. 
          - Ja was znam, towarzyszu - 
        odezwał się raptem surowo były 
        minister. 
          - Znasz mnie, towarzyszu? - 
        spytał narkoman i podniósł do 
        nich błędne oczy. - A skąd mnie 
        znasz? 
          - Z komitetu dzielnicowego. 
        Byłeś dzielnicowym 
        propagandzistą. 
          - Ja byłem propagandzistą? 
        Może byłem. A co słychać w 
        dzielnicy, na świecie? 
          Siódmy pochylił się do niego i 
        zajrzał mu w twarz mokrą od potu 






        albo może od piwnicznej wilgoci. 
          - Wojna, bracie. Na górze nad 
        nami ludzie ludzi ciemiężą, 
        uciskają, zniewalają. A czy ty 
        jesteś szczęśliwy? 
          - Może jestem szczęśliwy. 
          - A czy ty przynajmniej jesteś 
        wolny? 
          - Czasem jestem wolny. 
          - Ja też czasem bywam wolny. 
          - To zostań z nami. Założysz 
        tu nową rodzinę. Wybierzesz 
        sobie nową kobietę z naszych 
        kobiet. 
          - Ja mam dwa piętra w sobie. 
        Na moim karku siedzi ktoś obcy. 
        Ja kogoś noszę na plecach. Nie 
        da rady mnie uśpić. Ja muszę 
        uśpić i siebie, i jego. 
          Narkomani zaczęli trzeźwieć. 
        Młody chłopak o nastroszonych 
        zielonkawych włosach wydobył z 
        zapiaszczonych betów gitarę, 
        oklejoną pocztówkami, hasłami, 
        nawet papierowymi pieniędzmi. 
        Zaczął grać na niem, jak grają 
        na całym świecie włóczędzy 
        akompaniujący swoim monotonnym 
        pieśniom. Ta para, co przedtem 
        ułożyła się na śpiworze, teraz 
        podniosła się i jęła lunatycznie 
        tańczyć. 
          Wtedy ktoś wylazł z czeluści 
        piwnicznych. Szedł skurczony we 
        dwoje, jakby przebywał kilometry 
        niskich kanałów śródmiejskich. 
        Był ubrany z jakąś 
        pretensjonalną elegancją niczym 
        artysta stołeczny. Kożuszek 
        wyglądał jak nie kożuszek, 
        barankowa czapeczka przypominała 
        raczej średniowieczne nakrycie 
        głowy, kamaszki dopiero co 
        przyleciały z Paryża. Wszedł do 
        piwnicy jak stary znajomy. 
          - Zocha złamała cipę - 
        powiedział nowinę. 
          Narkomani tańczyli, ten z 
        zielonymi włosami grał, a starsi 
        patrzyli nieprzyjaźnie na 
        przybyłego. 
          - Żebym pękł, to prawda. 
        Uciekaliśmy przed patrolem, a 
        ona się poślizgnęła - i pokazał, 
        jak się poślizgnęła, zbyt 






        okrągłymi ruchami. - Upadła na 
        kosz od śmieci i cipa pękła na 
        pół - to też pokazał jakimś 
        fryzjerskim ruchem. 
          Zarośnięty narkoman również 
        nie przyznawał się do znajomości 
        z przybyłym. Patrzyli na niego, 
        a on na nich. Nagle pochylił się 
        nad Siódmym i wywalił jęzor z 
        jakimś dziwnym odgłosem. 
          - No co się gapisz? Nie 
        widziałeś wariata? Ja jestem 
        wariat. Prawdziwy. Mam papiery - 
        sięgnął do wewnętrznej kieszeni, 
        ale się rozmyślił. 
          - No to siadaj i grzej dupę - 
        rzekł Siódmy. 
          - Dobrze mówisz. Ogrzejemy 
        sobie pupkę. 
          I kucnął jakoś zbyt 
        zamaszyście, i usiadł na rurze 
        niczym kwoka na jajach. 
          - Daj dzioba, minister - 
        stęknął ponuro dozorca. 
          Jeszcze jakieś dwie 
        dziewczyny, strasznie chude i o 
        wymizerowanych twarzach, 
        zjawiły się w rodzinie 
        narkomanów. Radio na kolanach 
        ministra emitowało muzykę 
        żałobną albo może tylko poważną, 
        w której słychać było brzękliwy 
        głos szpinetu czy klawesynu. 
        Pies ministra siedział 
        nieruchomo, lecz jakieś dziwne 
        skuczenie wzdymało rytmicznie 
        jego gardło. Pewnie chciał wyjść 
        na dwór i wiedział, że nieprędko 
        wyjdzie. 
          Wariat pochylił się w stronę 
        Siódmego, prawie dotknął ustami 
        jego ucha. 
          - Za Drohiczynem w bagnach 
        żyje taka żmija ogromna. Z 
        różkami - i pokazał te rogi. - 
        Wszystko zatrute. Jadem obsikuje 
        drzewa, trawę, zboże. Rzeka Bug 
        jest zatruta. Chcą nas 
        wszystkich zabić. W innych 
        miastach też. Takie żmijki, z 
        takimi rogami - i znowu pokazał 
        te różki. - To wszystko prawda. 
        Akademia Nauk tym się zajęła. 
        Oni wiedzą, ale nie wolno pisać. 
        Trucizna wszędzie. W wodzie, w 






        powietrzu - nagle poczochrał 
        włosy Siódmemu - wszędzie, w 
        twoich włosach. 
          - Czy ty jesteś wariat, czy 
        wariata udajesz? - spytał Siódmy. 
          - Nie lubię ciebie, brzydki. 
        Może jestem wariatem, a może nie 
        jestem. 
          - Teraz wariaci rządzą światem 
        - powiedział narkoman. 
          - Szczera prawda - dodał 
        minister. - Gdzież normalny 
        człowiek będzie dręczył innych 
        ludzi. Wsadzał do więzień, 
        drukował im fałszywe gazety, 
        zabraniał tego albo owego. 
        Normalny człowiek woli zabawić 
        się, poderwać kobitkę, wypić 
        setę, zagrać w karty. Rządzenie 
        to dla chorych. Wiem, co mówię, 
        bo sam rządziłem. 
          - On nie jest wariat. On jest 
        zboczeniec, znaczy parówa. Jego 
        znają z łaźni na Chmielnej - 
        odezwał się dozorca. 
          - Zboczeniec, zboczeniec, i, 
        i, i, ty paskudku - rozczochrał 
        mu futro na czapeczce 
        poirytowany wariat. - Co się 
        mnie czepiasz? 
          - A co, nie widziałem? Z ilu 
        pakamer wypędzała ciebie 
        milicja. Uwiodłeś kierownika 
        sklepu warzywniczego. Musiał się 
        przeprowadzić do innego miasta. 
          - Co on plecie? - odsunął się 
        w półmrok przybyły elegant. - Ja 
        jestem wariat. Mam papiery. 
        Gonił mnie patrol. 
          - Umarł generał - rzekł 
        dozorca. - Kiedy wydawał te 
        rozkazy w nocy. Nagle przewrócił 
        się, chwycił ręką za serce i 
        umarł nic więcej nie 
        powiedziawszy. 
          - Chwileczkę, posłuchajmy 
        muzyki - nadstawił ucha minister. 
          - Milczeli chwilę, wpatrując 
        się w czarne pudełko aparatu. 
          - "Taniec szkieletów" - 
        skonstatował narkoman. 
          - Nie, "W Grocie Króla Gór" - 
        powiedział Siódmy.
          - A ja wam mówię, że to balet 
        - poderwał się wariat, układając 






        nóżki jak pancerz. - Muzyka 
        baletowa, o! 
          Znowu słuchali pewien czas, za 
        przepierzeniem kolektyw ćpaczy 
        także ucichł. Może słuchali, a 
        może zdrzemnęli się, zmożeni 
        ciepłem, które emanowało z rur. 
          - Kto wie, kto wie - szepnął 
        minister. - Może to i u nich 
        żałoba. Kto wie. 
          - A tam pod nami ktoś trzyma 
        palec na guziku - rzekł dozorca. 
        - Może już jutro polecimy przez 
        środek galaktyki w głąb kosmosu. 
        Bo ja, frajerzy, tylko udaję 
        prostego człowieka. 
        Potrzebowałem mieszkania, więc 
        kupiłem sobie za dolary 
        dozorcostwo. Ja jestem hrabia, 
        prawdziwy hrabia z przeszłością 
        alkoholową. Minister, daj 
        dzioba. 
          - Niech pan poszuka ich stacji 
        - powiedział narkoman. - 
        Zobaczymy, czy oni także nadają 
        muzykę żałobną. 
          - Racja, że mi nie przyszło do 
        głowy wcześniej - rzekł 
        minister. 
          - Daj dzioba - nudził dozorca. 
          - Ależ to cham z tego 
        hrabiego. 
          Zaczęły jęczeć fedingi, 
        rozległy się trzaski jakby 
        łamanych zapałek albo palącego 
        się zimnego ognia. Minister 
        schylił głowę i pracowicie 
        kręcił gałką. 
          - Nie ma. Żadna stacja nie 
        działa. Co się stało? 
          - Nic się nie stało. U nich 
        dawno noc. Przestali nadawać - 
        rzekł Siódmy. - Coś wam 
        przeczytam, chłopcy. Bo ja noszę 
        tu w torbie wróżby na różne 
        okazje. Zobaczymy, co los 
        wywróżył wam i mnie. 
          Dobył z torby prostokąt 
        matrycy ze śladem uderzenia 
        rykoszetu. Oni przyglądali się 
        jego nieśpiesznym ruchom. Pies 
        przestąpił z nogi na nogę 
        siedząc ciągle w tym samym 
        miejscu. Zaskowyczał nagle. 
          - Cicho, Neron, cicho - 






        szepnął były minister. - Do pani 
        tęskni. Tyle miesięcy minęło, a 
        on pamięta. 
          Siódmy podniósł bliżej oczu 
        karton. 
        
          kto jest tym żartownisiem@ 
        wesołkiem@ szydercą@ który kazał 
        nam@ spożywać trawy i drzewa@ 
        zjadać ryby i ssaki@ zżerać 
        bliźnich i samych siebie@ żeby 
        przeżyć jeszcze jeden dzień@ 
        żeby przybliżyć się do Boga@
        
          Siódmy skończył czytać i 
        wsunął matrycę z powrotem do 
        torby. 
          - To wiersz? - spytał 
        narkoman. 
          - Jaki tam wiersz - machnął 
        ręką minister. - Ani rymu, ani 
        rytmu. Dla mnie, panie, 
        Mickiewicz to poeta. 
          - Ba, Mickiewicz - westchnął 
        dozorca prostując się. - A ty, 
        pedrylu brzydki, myślałeś, że ja 
        jestem cieć od urodzenia? Ja też 
        pedałowałem podczas studiów w 
        Eton. 
          - Odczep się, chamie, ode 
        mnie, bo rozbiję ci łeb. Ja mam 
        wariackie papiery. 
          - Rany Boga, jak mnie to 
        ciepło rozbiera - jęknął były 
        minister. - Zdzichu, daj piątkę, 
        daj grabę, przyjacielu, ja też 
        byłem dozorcą podczas wojny, 
        podczas tej prawdziwej, psia jej 
        mać. 
          Wtedy narkoman uniósł 
        ostrzegawczo rękę. Zamilkli 
        posłusznie. Gdzieś u dołu, jakby 
        z wnętrza ziemi, szedł pomruk 
        podparty wibracją. 
          - Widzisz - szepnął chwiejnie 
        dozorca. - Zaczyna się. To u 
        nich. 
          - Nie, to czołgi ruszyły z 
        Placu Powstańców. 
          - Nie, to zaczął się jeszcze 
        raz koniec świata - powiedział 
        narkoman. 
        
          Ja:
        






          Siedzimy na dziwnych 
        kamieniach, przy dziwnym stawie, 
        gdzie pływają dziwne ryby. 
        Chłodne powietrze, w którym 
        stale wisi cynamonowy pył, 
        pachnie jakimiś przyprawami 
        korzennymi i olejem. Na dziwnych 
        krzakach zapowiedź dziwnych 
        kwiatów. 
          Ona nie spuszcza ze mnie 
        wzroku, a w tym kraju już to 
        jest dziwnym wydarzeniem. Widzę, 
        że chce coś powiedzieć i w końcu 
        powie, bo ona jest jeszcze 
        dziwniejszym zjawiskiem w tym 
        imperium. Zerkam ostrożnie, żeby 
        jej nie spłoszyć, a zarazem 
        nasycić oczy jej urodą, niby 
        standardową, lecz przecież już 
        dla mnie tak bardzo oryginalną. 
        Bo nikt tu nie ma tak niezwykle 
        zwyczajnych czarnych włosów, tak 
        bardzo skośnie skośnych oczu o 
        błękitnawych białkach, tak 
        ślicznie wystających kości 
        policzkowych obciągniętych 
        delikatnie cudowną, jak dawniej 
        mawiano, brzoskwiniową skórą o 
        żółtawym odcieniu, nikt nie ma 
        takich cielistych ust, co drgają 
        czasem bez powodu, zajęte swoim 
        własnym życiem. 
          Ona umie trochę po rosyjsku i 
        ja trochę umiem. Więc między 
        długimi godzinami, kiedy 
        trzymamy się za ręce, albo wśród 
        ludzi, kiedy dotykamy się 
        ukradkiem bokiem albo biodrem z 
        dreszczem grozy, że popełniamy 
        grzech we wszystkich religiach 
        świata, więc między nieustannymi 
        aktami mikrozbliżeń intymnych 
        mówimy do siebie kilka 
        najprostszych słów w języku 
        pogranicznym dla niej i dla 
        mnie. 
          Ja jutro wyjadę i już się 
        nigdy nie zobaczymy, nawet na 
        Sądzie Ostatecznym, bo ona jest 
        Chinką i mieszka na innej 
        planecie, którą nie zarządza mój 
        Bóg, a ja odjadę do Europy, 
        której dni są policzone. 
          Jakieś dziwne ptaki przelatują 
        nad cesarskim ogrodem w Pekinie. 






        Jakieś dziwne dźwięki dobiegają 
        z miasta. Jakaś dziwna bolesna 
        słodycz ogarnia mnie, a może ją, 
        zaciskającą drobne dłonie na 
        piersi, pod którą bije dziwne, 
        skośne serce chińskie. 
          Potem ona opuszcza wzrok, 
        odejmuje dłonie od piersi, a ma 
        w nich ukrytego jak ptaszka 
        maleńkiego słonia z alabastru 
        albo może malachitu, i podaje mi 
        bez słowa to kamienne zwierzę i 
        ja widzę, że jej skośne czarne 
        oczy przesłaniają zupełnie 
        uniwersalne, przejrzyste łzy. 
          Biorę słonika do swoich rąk, 
        czytam napis wycięty cyrylicą 
        czy raczej grażdanką na 
        kamiennym grzbiecie: simboł 
        sczastia ono s wami. I niżej 
        hieroglif strzępiasty jak mały 
        chiński pajączek. 
          W ten majowy poranek po 
        króciutkim pekińskim życiu 
        umieramy na zawsze dla siebie. 
        Ja dla niej, ona dla mnie. 
        
          Rozdział XI
        
          Prawie ocierając się końskimi 
        brzuchami o ośnieżone dachy, 
        pędzili jeźdźcy Cara Groźnego. 
        Całe czarne stado przemknęło z 
        dzikim łoskotem nad Nowym 
        Światem. To były znów 
        helikoptery, które kogoś skądś 
        wiozły albo kogoś gdzieś 
        ścigały. 
          Siódmy wszedł w podcienia. Tu 
        było bezpieczniej, między 
        filarami obsikanymi przez ludzi 
        i psy. Ale z naprzeciwka szedł 
        patrol. Siódmy chciał się 
        cofnąć, zejść im z oczu, lecz 
        spostrzegł, że oni niosą w 
        rękach czerwonych od zimna 
        wielkie kubły z szarą farbą i 
        mokre pędzle na długich 
        trzonkach. To był jakiś patrol 
        antydywersyjny, młodzi 
        milicjanci o wyglądzie wiejskich 
        parobków zamazywali farbą na 
        ścianach domów antypaństwowe 
        napisy. Minęli Siódmego 
        obojętnie, zatroskani swoją 






        misją. A każdej nocy, mimo 
        godziny policyjnej, jawiło się 
        coraz więcej haseł i symboli na 
        warszawskich ścianach oraz 
        murach. 
          Aluzja to pokarm zniewolonych, 
        rzekł Siódmy sam do siebie. Co 
        ja jestem winien. Dokąd pójść, 
        co robić, od czego zacząć. Jakiś 
        wiatr zaczynał wybiegać z 
        zaułeczków, z przechodnich bram, 
        z prześwitów, których tu pełno, 
        w tym miejscu miasta, gdzie jest 
        tak ciasno, że nie mieszczą się 
        czołgi ani skoty. Ten wiatr 
        wybiegał raptownie spomiędzy 
        ścian i stawał nagle, jakby 
        zniechęcony do własnych 
        zamiarów. Rzadkie i drobne 
        płatki śniegu, podobne do ziaren 
        topoli, płynęły nieśpiesznie w  
        stronę Wisły. Tak, to jest ten 
        punkt w Europie, to niewidoczne 
        wzniesienie, niewyczuwalny biegun, 
        gdzie słychać czasem dzwony 
        Kremla, gdzie dolatuje niekiedy 
        mokry wiatr atlantycki pachnący 
        niebieską dalą. 
          Wtedy wyszła nagle zza filaru 
        ta dziewczyna z wystającymi 
        skułami, o delikatnych, prawie 
        białych ustach i wysokiej szyi 
        przydymionej wieczną opalenizną. 
          - Dzień dobry - powiedziała. 
          - Dzień dobry. Już pani 
        zdrowa? 
          - Chciałam się z panem 
        pożegnać. 
          - Gdzie ty byłaś? 
          - A gdzie ty się zgubiłeś? 
          - Coś dziwnego dzieje się ze 
        mną. 
          - Wyglądasz normalnie. 
        Pociągasz tylko trochę lewą 
        nogą. 
          - Nic się ze mną nie dzieje, a 
        jednocześnie dzieje się coś 
        ostatecznego. 
          Wiatr sypnął śniegiem między 
        filary. Gdzieś z tyłu milicjanci 
        w polowych mundurach zacierali 
        ogromną nazwę Związku, którą 
        ktoś w nocy wymalował na ścianie 
        domu sojuszniczego wobec partii 
        stronnictwa. 






          - Chciałam się z tobą pożegnać 
        - rzekła jeszcze raz. 
          - Nie warto się żegnać. Albo 
        się jeszcze zobaczymy, albo się 
        nigdy nie zobaczymy. 
          - Co to znaczy, nigdy? 
          - Właśnie. Poszły mi ciarki 
        przez plecy. Co to znaczy, 
        nigdy. Ale ja mam stałe stany 
        podgorączkowe. Tak jak w 
        dziewiętnastym wieku. Wtedy 
        ludzie żyli, kochali się i 
        umierali w gorączce. Dlaczego 
        chciałaś się ze mną pożegnać? 
          - Sama nie wiem. Coś mnie 
        tknęło. Wybiegłam w popłochu. 
        Patrz, pod płaszczem mam 
        szlafrok. Widzisz, że nie 
        kłamię. 
          - Może gdzieś wejdźmy na 
        chwilę. 
          - Nigdzie nie można wejść. 
        Wszystko pozamykane, nic nie 
        funkcjonuje, miasto ze złamanym 
        stosem pacierzowym.
          - To może schowajmy się w 
        jakiejś klatce schodowej. 
          - Tu jest dobrze. Ja całe 
        życie biegłam za tobą. 
          - Co ty mówisz, dziecko. 
        Przecież cię widzę pierwszy raz, 
        nie, może trzeci. 
          - Całe życie biegnę za tobą. I 
        nie zdążyłam. Ale po co ja 
        biegłam, choć to biegnięcie 
        wydawało mi się takie ważne. 
          - Patrz, ja zupełnie 
        wystygłem, chociaż mam gorączkę. 
        Pewnie już nigdy nie nadejdzie 
        wiosna. Dla mnie nie nadejdzie 
        wiosna. 
          - I dla mnie nie nadejdzie. 
        Chciałam się z tobą pożegnać. 
          - Pożegnanie to wymysł poetów. 
          - Wymysł poetów, który się 
        wszędzie przyjął. Wszyscy ciągle 
        coś żegnają, co odpływa, zostaje 
        z tyłu na brzegu. Na brzegu 
        czego? 
          Wynędzniały kot biegł 
        podcieniami. Rozglądał się z 
        rozpaczą dokoła, szukając 
        samochodu, pod którym mógłby 
        skryć się, samochodu z ciepłym 
        jeszcze silnikiem. Idź, kocurze, 






        tam, gdzie stoją czołgi i skoty, 
        pomyślał Siódmy. Te zwierzęta są 
        dla nas wrogie, ale ciebie 
        ukryją i ogrzeją. 
          - O czym myślisz? - spytała. - 
        Takie zmarszczki zrobiły ci się 
        na czole. 
          - Coś huczy nade mną jak 
        wodospad. 
          - Bije od ciebie dziwne ciepło 
        - podeszła raptem i objęła go, 
        wsuwając ręce pod 
        "duszogriejkę", co ją otrzymał 
        od Czaadajewa. 
          - Jesteśmy podobni jednak do 
        zwierząt. Dawniej tak nie wolno 
        było mówić. Dawniej porównywanie 
        człowieka do zwierzęcia to był 
        ciężki grzech. 
          - Wiesz co, wiesz co, pocałuję 
        ciebie na do widzenia. Właśnie 
        na do widzenia. Może się jednak 
        zobaczymy. 
          Wspięła się odrobinę na palce, 
        zamknęła te ogromne karaimskie 
        albo tatarskie oczy i dotknęła 
        swoimi zimnymi wargami jego 
        spierzchniętych ust. Poczuł 
        słodycz jej ust, przeleciało mu 
        przez głowę, że ona ma usta 
        stworzone do pocałunku. Zatopili 
        się w sobie bez pamięci. Zew 
        krwi złączył dwa spragnione 
        ciała. Przepastne niebo rozkoszy 
        otworzyło się nad nimi. Gdzie ja 
        to czytałem, gdzie to słyszałem, 
        kto to wymyślił dla ozdoby, dla 
        upiększenia. I nagle zachciało 
        mu się płakać. A ona przytuliła 
        się do niego, zamknęła powieki, 
        lecz pod nimi widoczny był 
        niespokojny ruch oczu. 
          - Coś pani chce powiedzieć? 
          - Nie. Milczę. Słucham 
        pańskiego serca. 
          - Może spotkamy się koło 
        gwiazdozbioru Łabędzia albo nad 
        głową Wielkiej Niedźwiedzicy. 
          - Jeśli mamy się spotkać, to 
        lepiej koło Krzyża Południa. W 
        samym środku Krzyża, którego 
        nigdy nie widziałam. A pan? 
          - Ja też nie widziałem. Jeśli 
        oboje nie widzieliśmy, to może w 
        ogóle go nie ma. 






          Ona milczała, zasłuchana w 
        siebie albo rzeczywiście w 
        nierówny, cichy łomot jego 
        serca.
          - Wie pan, ja byłam kurwą. Tak 
        strasznie długo pana szukałam, 
        że aż wreszcie spotkała mnie zła 
        przygoda, zeszłam na fałszywą 
        drogę, zostałam po prostu kurwą. 
          - Kurewstwo z nadmiaru miłości 
        to też wymysł poetów. Takich 
        poetów, co piszą prozą. 
          - Ma pan rację. Ale tak było. 
        Gdzieś biegłam, dokądś pędziłam 
        i wszystko w biegu, i wszystko w 
        locie. Chciałam dobrze. Ale 
        wyszło nie tak. 
          - Niech pani pójdzie ze mną. 
          - Dokąd?
          - Nie wiem. Nie mam domu, nie 
        mam swego kąta. Chodźmy gdzie 
        oczy poniosą. 
          - Już za późno. Zostało mi 
        trzydzieści minut. Tam za rogiem 
        czeka mnie krótka starość i 
        długa śmierć. 
          - Moi wszyscy umarli. 
        Zostawili mnie samego. Co robić? 
        Co robić w mieście zastygłym w 
        letargu? 
          - Ja już nie pomogę panu, 
        chociaż strasznie chcę. Może się 
        spotkamy, a może się nigdy nie 
        spotkamy. I tak źle, i tak 
        niedobrze. 
          Wyjęła dłonie spod jego 
        watówki i spojrzała mu w oczy. A 
        on nagle pomyślał, że ma 
        zapalenie spojówek, że w tej 
        chwili spogląda na nią chorym 
        wzrokiem. Matko Święta, coś się 
        strasznie zaplątało, nie 
        zaplątując się zupełnie. 
        Przeleciało życie jakby czyjeś 
        inne, jakby cudze. Gdzie ja ją 
        widziałem, tę dziewczynę o 
        słodkiej orientalnej urodzie. 
        Przecież ja ją kiedyś, a może i 
        teraz, niedawno, przecież ja ją 
        chciałem kochać. Wiele kobiet 
        chciałem kochać, ale one mnie 
        minęły obojętnie, a mnie nie 
        starczyło śmiałości, ktoś inny 
        je uwiódł, w kimś innym się 
        zakochały, a co to jest 






        zakochanie, co to jest miłość, 
        która mnie gnała przez całe 
        życie, rozpinała mi skrzydła, 
        karmiła szaleństwem. A co się 
        teraz stało? A co mnie czeka w 
        strasznym, chorym mieście, 
        przyduszonym do ziemi, do 
        zlodowaciałej ziemi przez 
        żołdaków, przez jakichś 
        żołnierzy, co chcą przeżyć do 
        jutra, zjeść grochówki, 
        popierdolić w bramie. A ona 
        patrzyła mu w oczy i mówiła 
        cicho: 
          - Już muszę iść, a tak się 
        boję odejść. Już muszę, już 
        przyszedł mój czas i rośnie we 
        mnie straszny strach. Nigdy nie 
        leżeliśmy obok siebie, pan nie 
        bał się mnie, a ja nie bałam się 
        pana. Nie zdobyliśmy się na 
        ogromny trud kochania. Już czas, 
        już muszę iść. Chciałabym 
        powiedzieć coś bardzo ważnego, 
        żeby pan nigdy nie zapomniał. 
        Ale nic nie pamiętam. Nic nie 
        wiem. Wzbiera we mnie strach. 
        Tam za rogiem czeka na mnie 
        starość. Bo ja już jestem starą 
        kobietą. Tylko dla pana ubrałam 
        się kilka razy w młodość, w to, 
        co było kiedyś bardzo dawno, co 
        miałam zachowane dla pana, ale 
        co złachałam po hotelach za 
        złotówki, a najczęściej za 
        dolary. Nie, nie chcę pamiętać 
        złych dni, kiedy szukałam pana. 
        Ale czy ja pana szukałam? Kogo 
        ja szukałam? Czego ja szukałam? 
          Nagle puściła poły jego 
        "duszogriejki", odwróciła się i 
        poszła w stronę przecznicy, z 
        której duło sypkim śniegiem. 
        Szła z przechyloną lekko głową, 
        w dziewczęcym płaszczyku, jakie 
        szyły kiedyś dobre mamy dla 
        swoich córeczek, przed którymi 
        otwierało się piękne i niezwykłe 
        życie przy końcu wojny, u progu 
        pokoju. Szła w stronę tej 
        wąskiej przecznicy i Siódmy 
        spostrzegł nagle, że otacza ją 
        popielate słabe światło, że 
        obejmuje ją jakby cienki neon 
        mżący prawie niewidzialną 






        poświatą. Co to było, pomyślał. 
        Co to znaczy. Dlaczego tak mi 
        gorąco. Zakaszlał, splunął i 
        machinalnie spojrzał w plwocinę 
        uwięzłą w śniegu. 
          I wtedy raptem przypomniał 
        Zygmusia. Ruszył wolno w stronę 
        Nowego Światu. Dzikie koty 
        buszowały w przepełnionych 
        pojemnikach na śmieci. Co się 
        stało z Zygmusiem umierającym na 
        gruźlicę, którego pewnej nocy 
        powiozło Ub w nieznane. Co się 
        stało z jego piękną matką, co ją 
        zły los wyrzucił na mulisty 
        brzeg życia, jeszcze za dnia, 
        jeszcze przy słońcu, przy słońcu 
        popołudnia, tuż przed pierwszym 
        zmrokiem starości. Może Zygmuś 
        umarł i ostatnia fala zagasła po 
        drugiej stronie galaktyki, a 
        może wyjechał do Nowej Zelandii 
        i bada tam ślady dawnych 
        tajemniczych kultur. Co się 
        stało z Zygmusiem, który jak 
        meteor przeleciał albo raczej 
        przekuśtykał przez moje życie 
        zdopingowane przez gorączkę, 
        przez gorączkę żalu, smutku, 
        tęsknoty do niewiadomej 
        przyszłości. 
          Wyszedł na Nowy Świat, przez 
        który jechały toporne ciężarówki 
        z wielkimi skrzyniami obitymi 
        blachą, o koślawych oknach 
        uzbrojonych w druciane siatki. 
        Za szybami, za tą siatką 
        drucianą migały czyjeś twarze, 
        skrzywione jakimś grymasem, a 
        może tylko zalęknione. 
          Oba wyloty ulicy były 
        zagrodzone przez żołnierzy. 
        Grzali się przy koksownikach, 
        spoglądając obojętnie na 
        ciężarówki z uwięzionymi. 
          Siódmy ruszył przez jezdnię na 
        drugą stronę ulicy. Ale wtedy z 
        jakiejś bramy wyskoczyli 
        milicjanci, a byli to na pewno 
        milicjanci, bo kurtki ich miały 
        ten znany niebieskawy odcień, 
        więc wyskoczyli raptem i któryś 
        krzyknął: - stój! Ale Siódmy nie 
        czekał, runął w najbliższą 
        klatkę schodową, bo znał ją i 






        wiedział, że jest przechodnia. 
        Więc skoczył jak za młodych lat, 
        choć rwało go w lewym boku, choć 
        pulsowało gorączką w pośladku, 
        przeleciał sień i już był po 
        drugiej stronie, tam gdzie pełno 
        zakamarków, ukrytych przejść, 
        zdradliwych zaułków. 
          - Stój, stój, kurwa mać! - 
        krzyczeli milicjanci, biegając 
        po klatkach schodowych i po 
        bramach. - Stój, skurwysynu, bo 
        kula w łeb!
          Coś się tam działo, ktoś, 
        pewnie niewinny, zaczął uciekać, 
        bo jeszcze gorliwiej zatupotały 
        buty po lastrykowych schodach, 
        krótko zagrzechotała seria z 
        automatu. Ale Siódmy już leciał, 
        pociągając trochę nogą, w stronę 
        ulicy Świętokrzyskiej. Wtedy 
        pokazały się helikoptery jak 
        wyciągnięte w galopie konie 
        opryczników. Przewaliły się nad 
        dachami i zacichły w wapiennym 
        kopcu Starego Miasta. 
          Matko Święta, pomyślał Siódmy, 
        ale ruch. Wielki ruch przed 
        gigantycznym bezruchem. I 
        zobaczył koło kościoła znajomego 
        kapusia, który go wypatrzył 
        przed domem Heni. W tej samej 
        czapce futrzanej, w tej samej 
        kurteczce ortalionowej i tak 
        samo zacierał ręce, przytupując 
        nogami dla zagrzewki. I on 
        spostrzegł Siódmego, ale go nie 
        poznał w tej "duszogriejce" 
        radzieckiej. Odprowadzał 
        kulejącego urzędowym wzrokiem, w 
        którym jednak nie było 
        szczególnej służbistości. 
        Siódmy, nie oglądając się, z 
        pewnym nawet pośpiechem, 
        nacisnął klamkę drzwi wiodących 
        do dolnego kościoła. Ku jego 
        zdziwieniu drzwi puściły z 
        cichym jękiem i zobaczył przed 
        sobą niską nawę, zastawioną 
        postumentami, na których stały 
        jakieś gipsowe rzeźby oraz 
        miniatury nie znanych obiektów 
        architektonicznych. Gdzieś w 
        górze, nad ciężkim sklepieniem, 
        grały organy. 






          Oparł się plecami o futrynę i 
        usiłował wydyszeć z siebie to 
        ogromne zmęczenie, które dusił w 
        sobie, gdy mijał kapusia. Drzwi 
        zamknęły się same ze 
        stęknięciem. I nagle pod 
        mostkiem, pod mostkiem, ale 
        jakby z prawej strony piersi, 
        poczuł ciężar. Ciężar jakby 
        podłużnej bryłki rudy żelaznej, 
        co ostrymi krawędziami raniła 
        wewnętrzne opony i chrząstki 
        zdychających żeber. Słuchał tego 
        bólu_nie bólu z zaciekawieniem, 
        przyglądał się jak nie znanej 
        zaczepce kogoś, kto żyje 
        ukradkiem w jego wnętrznościach. 
        Spróbował unieść ręce, zrobić 
        nieduży skręt, próbował pozbyć 
        się tego kolczastego ciężaru, co 
        zawisł w nim pod żebrami jak 
        mosiężna szyszka w starym 
        zegarze. Ale ból nie ustępował. 
        Trzymał się tych ścięgien czy 
        chrząstek, które wypełniały 
        ciasny wór między żebrami. Ten 
        ból straszył i zarazem budził 
        nadzieję. Ten ból był 
        zwiastunem.
          Naraz spostrzegł przy końcu 
        niskiej jak kanał nawy ołtarz 
        tonący w półmroku, a u jego stóp 
        klęczących dwóch mężczyzn. 
        Jednym z nich był na pewno 
        doradca Związku w okularach 
        błyskających blaskiem świec. 
        Dokoła jego głowy dostrzegł to 
        mizerne światło, które, jak już 
        wiedział, nie wróżyło niczego 
        dobrego. Drugim mężczyzną mógł 
        być sanitariusz ze szpitala, ten 
        młody lekkomyślny człowiek, 
        który odradzał wampirowi poranną 
        operację, strasząc go bisem 
        prosefora. W mroku nawy krzątały 
        się zakonnice, coś wynosiły, coś 
        wymieniały, coś innego odsuwały 
        za kolumny. 
          To była wystawa, bardzo nie na 
        czasie i mocno kłopotliwa. To 
        była wystawa projektów pomnika 
        dla ofiar Katynia. Na 
        postumentach stały symboliczne 
        rzeźby, jak zawsze przy takich 
        okazjach przedstawiające 






        kotwice, ranione serca, 
        strzaskane krzyże. Obok były 
        makiety sytuacyjne, które 
        proponowały umieszczenie tych 
        rzeźb na cmentarzach, placach, w 
        ogrodach. Teraz zakonniczki 
        wstydliwie, prawie ukradkiem, 
        zaczynały usuwać w cień te 
        rzeźby i te makiety, ślady 
        rozwydrzenia patriotycznego 
        sprzed tygodni i dni. Dowody 
        przestępczej działalności 
        pamięci narodowej wymierzonej 
        przeciwko ościennemu mocarstwu. 
          Kilku nowych mężczyzn podeszło 
        do nie oświetlonego ołtarza i 
        uklękło obok sanitariusza i 
        doradcy. Jęli się żegnać 
        pobożnie, bić w piersi, a potem 
        naradzać się szeptem z tymi, 
        którzy już klęczeli przed nimi. 
        Przez delikatną, stłumioną 
        muzykę organów przebijał 
        dudniący, jak z beczki, ten sam 
        monotonny głos generała, który 
        życzył ościennemu mocarstwu 
        wszelkiej pomyślności. Generał 
        ciągle przemawiał, już od kilku 
        dni, chociaż jego ciało niedbale 
        umyte i nie tknięte balsamem 
        stoi pewnie w koszarowej 
        kostnicy i okoliczne psy wyją po 
        nocach do ciemnego i pustego 
        nieba grudniowego. Ale może 
        jednak tam daleko na stepach 
        opłakują już śmierć Wielkiego 
        Cara, który leży w trumnie 
        wybitej cynobrowym aksamitem, a 
        stare babuszki całują go z 
        rozpaczą w nieżywe usta. A może 
        to jakieś inne ościenne 
        mocarstwo podniosło miecz nad 
        tym krajem z przetrąconym 
        kręgosłupem, nad tym krajem, 
        który będzie długo chorować i 
        albo w końcu wyżyje jako cherlak 
        albo umrze na zawsze i zostanie 
        pochowany na wielkim 
        cmentarzysku umarłych narodów. 
          - Tak, tak, wam się wydaje, że 
        jesteście pępkiem świata - 
        szepnął ktoś obok. Siódmy 
        spojrzał w tę stronę i ujrzał 
        tego zagranicznego dziennikarza, 
        przebranego tym razem za 






        młodzieżowca albo wariata. 
        Sczesany do góry czub jego 
        lichych włosów był pomalowany na 
        zielono. Policzki ciemniały 
        jakimś brązowym podkładem, a 
        przedni siekacz łyskał 
        niebiesko. - Wam się wydaje, że 
        świat padnie przed wami na 
        kolana i przez kilkadziesiąt lat 
        będzie podziwiał waszą piękność, 
        wasz rozum i waszą odwagę. Wy 
        jesteście jak dzieci. Łakniecie 
        podziwu, oklasków, prezentów. A 
        tu już ekspiruje wasz czas. 
        Odegraliście swoje jasełka i 
        kurtyna spadnie za miesiąc albo 
        za trzy miesiące. Pojawi się 
        nowa Polska, która będzie się 
        nazywać niepolska, pojawi się w 
        Południowej Ameryce, w Afryce 
        albo w Azji, i ja tam zaraz 
        pomknę z nowym ładunkiem 
        sympatii, serdeczności i 
        obietnic do nowej niepolski, 
        która będzie się nazywać 
        Salvador, Ghana albo Kampucza. 
        Ja już siedzę na walizkach, 
        blisko drzwi, żeby być blisko 
        szatni, pierwszy chwycić płaszcz 
        i uciekać w tę stronę, gdzie 
        przemieści się chmura z cienkim 
        deszczem współczucia bogatych 
        dla biednych, zdrowych dla 
        chorych, szczęśliwych dla 
        nieszczęśliwych. 
          Siódmy przyglądał się 
        dziennikarzowi w milczeniu i 
        nagle mu się wydało, że w tej 
        twarzy jak w masce widać przez 
        szpary coś odrażającego, coś 
        cudzego, coś okropnego. Słuchał 
        tego szeptu i słuchał zarazem 
        bólu w sobie, pod spojeniem 
        żeber albo może w głowie czy 
        raczej w chłamie pamięci. 
          - Przecież pan stąd pochodzi, 
        przecież pana geny są takie same 
        jak tych milicjantów i tych 
        ludzi klęczących przed ołtarzem. 
        Czego pan od nas chce, łaskawy 
        wędrowcze, który wozisz 
        współczucie niczym wodę sodową z 
        kontynentu na kontynent. Czemu 
        zadeptujesz mściwie ten ledwo 
        widoczny ślad po społeczności, 






        która wydała ciebie i wielu 
        ludzi na całym świecie, co 
        wynajdują nowe pierwiastki 
        chemiczne, tworzą nowe symfonie 
        i malują nieznane nikomu 
        przedtem obrazy. 
          - Bo i mnie ktoś tu którejś 
        nocy złamał kręgosłup. To 
        nieprawda. Ja stąd nie wyjadę. 
        Będę się męczył może krótko, a 
        może bardzo długo. Będę tu 
        siedział bez sensu, tak jak 
        siedziałbym gdzie indziej bez 
        sensu. To jest kraj wariatów. Ja 
        wróciłem do ojczyzny wariatów. 
        Wielki gejzer wariactwa bije z 
        tej ziemi pod niebo. Całe 
        wariactwo świata sprężyło się w 
        warstwach kredowych pod naszymi 
        nogami i wreszcie przebiło 
        skorupę ziemską w tym miejscu, 
        gdzie stoi gmach Komitetu 
        Centralnego Partii, i 
        wystrzeliło w niebo, i rozprysło 
        się we wszystkie strony, i 
        zaleje kontynenty, góry, 
        pustynie, i zatopi oceany. 
        Wielki potop wariactwa, wielka 
        klęska szaleństwa, kolosalna 
        katastrofa nienormalności. 
          Siódmy spostrzegł na jego 
        ustach ślad białej, a właściwie 
        żółtawej piany. Dziennikarz 
        przymknął powieki, oparł się 
        zielonawą głową o filar, po 
        którym biegły niestrudzenie 
        cieniutkie warkoczyki mrówek 
        faraona, które, jak jeszcze 
        jedna plaga spadły na ten kraj 
        rozchybotany, bez granic i 
        trwałości, niczym kra lodowa na 
        spiętrzonej powodzią rzece. 
          Pójdę do Heni, pomyślał 
        Siódmy. Najlepiej pójść do Heni. 
        Wbiję się w Henię, zakopię się w 
        jej cieple, utopię się w niej na 
        amen. Może o mnie zapomną. Może 
        zapomną o mnie ludzie. Może 
        zapomni o mnie Pan Bóg. 
          Wstrząsnęło nim raptowne 
        zimno. Włożył ręce do kieszeni 
        watówki. W prawej ręce poczuł 
        śliski, chłodny pakiecik. Wyjął 
        go i rozwinął ukradkiem. To była 
        gazeta sprzed lat, jakby sprzed 






        wieków. Rosyjska gazeta 
        donosząca o konferencji w 
        Jałcie, która zmieniła bieg 
        świata. Dla jednych był to bieg 
        do przodu, dla innych do tyłu. 
        Gdzieś w górze, nad sklepieniem, 
        grają jękliwie organy. Matko 
        Boska, jak mnie boli głowa, a 
        właściwie pamięć, nie, raczej 
        tok myśli. Myśli przeciskają się 
        przez jakiś ścieniały przez lata 
        kanalik mózgowy i przeciskając 
        się sprawiają ból. Jednego dnia 
        utworzą zator, będą pęcznieć bez 
        odpływu, uformują się w kulę, 
        balon, chmurę gradową, planetę, 
        galaktykę. Matko Święta, tak 
        było kiedyś dobrze, bezpiecznie, 
        błogo. Ból był kategorią 
        poetycką, śmierć była metaforą 
        filozoficzną. Bóg był budzącym 
        raptowną i słodką trwogę 
        chorałem. Kiedy to było, gdzie 
        to było, kto tam był. Chaos, 
        kakofonia, ból mózgu. 
          Wstał i poszedł w stronę 
        ołtarza. Uklęknął pomiędzy 
        modlącymi się mężczyznami. 
        Uczynił znak krzyża, przywołując 
        go z trudem z umęczonej pamięci. 
        W imię Ojca, w imię Syna, w imię 
        was wszystkich. Potem uścisnął 
        ramię doradcy i tego 
        sanitariusza. Odwrócili się ze 
        zdziwieniem, ale go poznali. Oni 
        nie modlili się, oni się 
        naradzali ściszonymi głosami. 
          - Który to raz za mego życia - 
        szepnął Siódmy. - Ile tych 
        powstań, nowoczesnych powstań w 
        dobie atomu, elektroniki i zabaw 
        z kosmosem. Rok tysiąc 
        dziewięćset czterdziesty piąty, 
        pięćdziesiąty szósty, 
        sześćdziesiąty ósmy, 
        siedemdziesiąty, siedemdziesiąty 
        szósty, osiemdziesiąty i teraz 
        ten nasz, mój ostatni, mój 
        zamykający moje ziemskie koło. 
        Powstania, półpowstania, wybuchy 
        buntu jawne i w głębi serca, 
        paroksyzmy wściekłości i 
        konwulsje szału. 
          Wtedy szczęknęły z tyłu drzwi. 
        Obejrzeli się ostrożnie. To ten 






        agent, przemarznięty do szpiku 
        kości, wszedł do dolnego 
        kościoła i zamknąwszy starannie 
        drzwi rozgrzewał ręce, zerkając 
        niepewnie w głąb nawy. Po 
        chwili, jakby z wahaniem, zdjął 
        tę futrzaną czapeczkę, kupioną 
        pewnie przez żonę na imieniny, 
        więc zdjął to kosmate zwierzątko 
        z głowy i zaczął je tarmosić w 
        sinych dłoniach. 
          - Panowie, tu dom boży - 
        nadbiegły skądś zakonniczki. - 
        Tu nie wolno politykować. Pan 
        Bóg patrzy na nas i widzi nasze 
        wszystkie przewinienia. 
          Dopiero teraz Siódmy 
        spostrzegł, że obok niego klęczy 
        ten brodaty Piotr, którego 
        poznał u Heni. Ciągle jeszcze w 
        samej marynarce, z brodą 
        kędzierzawiącą się na piersi. Po 
        jego prawej stronie modlił się 
        narkoman z piwnicy pana Zdzicha 
        albo ktoś bardzo do niego 
        podobny. 
          - Cześć - szepnął Siódmy do 
        Piotra. 
          - Czołem - rzekł tamten 
        powściągliwie. 
          - Wrócę chyba do Heni. 
          Piotr spojrzał na niego 
        uważnie. 
          - Jeśli pan czysty, to można. 
        Pan drukarz? 
          - Tak. Noszę ze sobą tom 
        wierszy. Egzystencjalnych. Tylko 
        siąść i drukować. 
          - Ja muszę uciekać. 
          - Dokąd?
          - Bóg raczy wiedzieć. 
        Zobaczymy. 
          - Jeszcze raz podziemie. 
          - Jeszcze raz ucieczki i 
        pogonie. Walka i klęski. 
          - Tak zawsze było. 
          - I znowu tak będzie. 
          Podeszła szybciutko młoda 
        siostrzyczka z gipsowym odlewem 
        krwawiącego serca w dłoniach 
        przezroczystych jak biała bibuła. 
          - Tu nie wolno politykować. Tu 
        dom boży. 
          Siódmy chciał ująć ją za rękę 
        i pocałować ten biały płatek 






        emanujący delikatnym ciepłem. 
        Ale ona odskoczyła ze strachem, 
        krzyknąwszy niegłośno. 
          - My się modlimy, 
        siostrzyczko. Modlimy się, bo 
        zaraz rozejdziemy się we 
        wszystkie strony świata. 
          - To dobrze. Trzeba się 
        modlić. W taki czas zostaje nam 
        tylko modlitwa, gorąca modlitwa. 
        Bóg nas nie opuści w 
        nieszczęściu. 
          - Ja skądś siostrę znam. 
        Pamiętam siostry twarz. 
          Wtedy odwrócił się ten doradca 
        Związku w okularach z odbiciami 
        płomyków świec. 
          - Pan znowu z tymi swoimi 
        numerami. Nie wstyd panu 
        zaczepiać siostry?
          - Cześć, koledzy - powiedział 
        Piotr. - Ja już odpływam. Henia 
        będzie miała kontakt, jeśli 
        będzie miała. 
          - Ja zostaję - rzekł doradca. 
        - Będę na powierzchni. W razie 
        czego wiecie, gdzie mnie szukać. 
          - Idę z Piotrem - odezwał się 
        sanitariusz. - Cześć. Cześć. 
          - Czołem. Czołem. 
          Zaczęli się żegnać, bić w 
        piersi, ukradkiem ściskać sobie 
        ręce. Kolejno odchodzili w mrok 
        bocznych naw, gdzie krzątały się 
        zakonnice, gdzie było słychać 
        skrzyp przesuwanych stołów, 
        brzęk jakichś naczyń. Kapuś przy 
        drzwiach słuchał tych odgłosów, 
        mnąc w ręku biedne futerko 
        swojej czapy. 
          - Nikt ich nie lubi w Europie, 
        a też i na całym świecie. Dla 
        jednych to wieczny wyrzut 
        sumienia pośrodku europejskiego 
        kontynentu, dla drugich złe 
        wspomnienie, straszny zwid 
        nadrannych godzin, dla innych 
        wieczne nieszczęście, odrażające 
        jak grzech śmiertelny. 
          Siódmy obejrzał się dokoła. 
          - Kto tu? Kto? - spytał. 
          Ale dokoła było ciemnawo i 
        pusto. Klęczał jeszcze nisko 
        pochylony ten narkoman z 
        piwnicy. Klęczał bez ruchu i 






        można było pomyśleć, że zasnął w 
        tej pozie. W górnym kościele, 
        nad sklepieniem, słychać było 
        śpiew zakonnic, wspomagany przez 
        organy. Utopić się w Heni na 
        amen, pomyślał. Może zapomną o 
        mnie ludzie. Może zapomni o mnie 
        Bóg. 
          Podniósł się z klęczek, nie 
        wiadomo po co otrzepał kolana. 
        Ruszył do wyjścia odprowadzany 
        nieufnymi spojrzeniami zakonnic, 
        co w zupełnej ciszy rozbierały 
        ekspozycję projektów katyńskich. 
        Wyszedł na ulicę, którą z rzadka 
        ktoś przemykał w kłębach pary 
        lecącej z ust. Jakiś czołg 
        buksował gąsienicami na śnieżynm 
        klepisku. I z czołgu leciała 
        para, jedyny tu znak życia. 
        Chciał ruszyć w stronę Wisły, 
        ale raptem spostrzegł, że agent 
        wyszedł za nim i teraz pilnie 
        czyta stare podarte klepsydry na 
        ścianie kościoła, czekając, co 
        zrobi Siódmy. Ulice z przodu i z 
        tyłu przegrodzone były 
        posterunkami żołnierskimi. 
        Właśnie na horyzoncie żołnierze 
        raczyli się herbatą, którą 
        wyniósł jakiś starzec, pewnie 
        dawny sekretarz wojewódzki albo 
        nawet minister. On się boi tego 
        narodu, tej tłuszczy, której 
        zachciało się wolności. On lęka 
        się dzikich oczu i zaciśniętych 
        pięści, więc zza firanek 
        podglądał te czołgi, skoty, 
        patrole, te budy więzienne i 
        spokorniałych raptem 
        przechodniów, więc obserwował to 
        wszystko przez dnie i noce, 
        chichotał, zacierał ręce, gadał 
        do siebie, a teraz wybiegł na 
        ulicę z termosem, rozlewa 
        herbatę do plastykowych kubków, 
        herbatę, do której cichcem wlał 
        szklaneczkę gorzały, więc 
        rozlewa teraz tę herbatę 
        żołnierzom, sołdatom miłym, co 
        cuchną znajomą wonią juchtu i 
        dziegciu, więc leje ten gorący 
        płyn, buchający parą, na 
        pomyślność, za spokojny ostatek 
        życia, za zwycięstwo jego racji, 






        choć to racja więzień, łagrów i 
        nieskończonego przymusu. 
          A filer stał i obserwował 
        Siódmego, co bezmyślnie 
        przyglądał się tej scence 
        ulicznej, którą pokażą w 
        tutejszej telewizji, a może i w 
        którejś zamorskiej. Siódmy 
        widział też kątem oka 
        zmarzniętego filera. Kapuś nie 
        ogrzał się dobrze w tej nawie i 
        był wyraźnie wściekły na faceta 
        w watówce, że marudzi, że sam 
        nie wie, czego chce. 
          Raptem Siódmy zdecydował się. 
        Wbiegł po schodach do głównego 
        wejścia kościoła. W te dni 
        wojenne kościół był domem dla 
        bezdomnych, lokalem publicznym 
        dla publiki i azylem dla 
        ściganych. Wszedł do 
        strzelistego wnętrza o białych 
        ścianach i usiadł z boku w 
        wysokiej nawie. Namacał pod 
        pulpitem mszalik albo może 
        śpiewnik. Było tu ciepło i 
        sennie. Zakonnice w stallach 
        koło ołtarza śpiewały w asyście 
        organów, na stopniach ołtarza 
        klęczał ksiądz, a może tylko 
        kleryk w komży. Pod sklepieniem 
        uganiały się ze świergotem 
        wróble. Czerwone oko lampki 
        oliwnej jak oko opatrzności 
        świeciło przy bocznym ołtarzu, 
        gdzie był ukryty Najświętszy 
        Sakrament. 
          Boże, kimkolwiek jesteś, Boże 
        naszej galaktyki albo naszego 
        kosmosu, Boże wszystkich 
        wszechświatów, Duchu Święty 
        wszelkich wymiarów 
        nieskończoności, Synu Boży 
        wszechogarniającego rozumu i 
        powszechnej dobroci, Boże, jeśli 
        jesteś gdziekolwiek w bycie i 
        niebycie, Boże, kimkolwiek 
        jesteś, pochyl się nad tą 
        ziemią, nad tą kulą wystrzeloną 
        nie wiadomo przez kogo, co leci 
        w przestrzeń nieskończoną, 
        pochyl się nad tą grudką materii 
        nie wiadomo ile razy spaloną 
        doszczętnie i odrodzoną nie 
        wiadomo przez kogo, wejrzyj na 






        nas, uczepionych tego odprysku, 
        tego rykoszetu lecącego znikąd 
        do nikąd, ogrzej strzępem swojej 
        łaski, nakarm kroplą swojej 
        mądrości, skieruj nas w tę stronę 
        nieskończoności, gdzie jesteś 
        Ty, gdzie są nasi bracia i 
        siostry zagubieni w ciągu 
        wieków, jeśli są, jeśli nie 
        sczeźli w mrozie nicości. Boże, 
        pobłogosław tych nieszczęsnych, 
        co schodzą w głąb ziemi wierząc, 
        że wywalczą nieziszczalne 
        dobrodziejstwa wolności i 
        sprawiedliwości. Boże, wznieś 
        swą wszechmocną dłoń, jeśli masz 
        wszechmocną dłoń, nad tymi 
        szaleńcami, którzy stają do 
        walki ze wszystkimi szatanami 
        naszej planety, ze wszystkimi 
        demonami zła galaktycznej 
        prowincji, ze wszystkimi 
        upiorami, które z nas się 
        wylęgły, modlił się Siódmy 
        bezgłośnie. Właśnie umilkły 
        siostrzyczki, zacichły organy i 
        słychać było tylko gruchanie 
        synogarlic, które dreptały na 
        parapetach okiennych. 
          - Czy pan mnie poznaje? - 
        usłyszał czyjś szept. 
          Spojrzał ukosem. Obok niego 
        siedział, staromodnie, ale 
        elegancko ubrany mężczyzna ze 
        szpakowatymi wąsami. Przyglądał 
        się Siódmemu, uśmiechając się 
        przyjaźnie. Na pulipicie przed 
        nim leżała teczka, a na niej 
        kapelusz z dawnej, dobrej firmy. 
          Siódmy milczał. W zakrystii 
        ktoś odezwał się podniesionym 
        głosem. Stłumione echo 
        przebiegło nieśpiesznie po 
        nawach. 
          - Znaliśmy się kiedyś dobrze. 
        Można powiedzieć, przyjaźniliśmy 
        się. Kochaliśmy się nawet. 
        Przynajmniej ja pana kochałem 
        szczerze i gorąco - nieznajomy 
        zawiesił głos i czekał. 
          - Wiele razy w życiu 
        przyjaźniłem się. Wiele razy 
        kochałem. Bo ja jestem 
        przybłęda, wie pan? 
          - Wiem. Pan jest wędrowcem. 






        Całe życie obserwuję pana z 
        daleka i nigdy nie przeszkadzam. 
        Ani panu, ani pańskiemu 
        przeznaczeniu. Wiedziałem, że 
        spotkam pana w kościele. Pan 
        dawno nie był w tym przybytku, a 
        i ja jestem pierwszy raz od 
        tamtej nocy w górach, kiedy 
        odjechałem na zawsze, kiedy mnie 
        powieziono na zawsze. 
          - Pan jest Zygmusiem - szepnął 
        ze zgrozą Siódmy i mimo woli 
        zerknął na jego nogi. 
          Zygmunt uśmiechnął się jeszcze 
        raz. 
          - Szuka pan kul. Mam nogę. 
        Doskonałą szwedzką nogę. 
        Przeżyłem. Przeżyłem wiele 
        wcieleń, tak jak pan. I jestem, 
        przyszedłem po pana duszę. 
          - Po moją duszę? 
          - Tylko tak mówię. Wiem, że 
        zaangażował się pan w sprawy 
        Związku. Mógłby pan pomóc. Wam i 
        nam. 
          - To znaczy komu? 
          - Wszystkim. Nie ma innego 
        wyjścia. Trzeba ratować siebie i 
        innych. Przecież pan wie to, co 
        i ja wiem. To nasza tajemna 
        wiedza. Nikt do niej nie ma 
        dostępu. Nikt z młodszych, 
        młodych i najmłodszych. Dla nich 
        to pierwsze powstanie, dla nas 
        ostatnie. 
          - A pana matka? 
          - Umarła normalnie jako stara 
        kobieta. Trzymałem ją za rękę, 
        kiedy konała, bo lękała się 
        śmierci, lękała się sama 
        przekroczyć granicę ciemności. 
        Wspominaliśmy pana często. Ona 
        pana kochała. 
          - A ojciec?
          - Został tam, za kołem 
        podbiegunowym. Ktoś go widział 
        umierającego na siódmej stacji 
        za kręgiem polarnym. To słynna 
        stacja, grobowiec wielkich 
        poetów, słynnych uczonych, 
        zwycięskich generałów. 
          - A pan komu służy? 
          - Rozsądkowi. Inteligencji 
        procesów historycznych. 
        Społeczności, co jak bańka 






        mydlana unosi się nad łąkami po 
        obu stronach Wisły. 
          - Wieje mrozem od pana, 
        Zygmusiu. Wiele lat i dużo epok 
        nas rozdzieliło. A co z 
        gruźlicą, która nas łączyła? 
          - Wożę ją, uśpioną, do 
        sanatoriów szwajcarskich i 
        kaukaskich. Niech pan mi pomoże. 
          - Komu? 
          - Wszystkim. Tym w czołgach i 
        tym w podziemiu. Stało się to, 
        co musiało się stać. Przecież to 
        pan powiedział, że największymi 
        wrogami Polaków są Polacy. My 
        chcemy obronić Polaków, jacy by 
        oni nie byli. To znaczy tych 
        wszystkich Niemców, Rosjan, 
        Żydów, Litwinów, Białorusinów, 
        Ukraińców, Ormian czy Tatarów, 
        którzy chcą być Polakami, którzy 
        stworzyli ten pstrokaty, dziwny, 
        odpychający naród, co chce być 
        sumieniem i natchnieniem świata. 
          - Ja już odchodzę. Ekspiruję. 
        Płowieję. Wybrzmiewam. Znikam. 
          - Zanim pan odejdzie, niech 
        pan pomoże tym, którzy tu 
        jeszcze muszą żyć. Może sto lat, 
        a może pięć tysięcy. Niech 
        zostaną sobą, niech będą 
        skundloną, niespokojną sforą na 
        tej nizinie 
        środkowoeuropejskiej, niech 
        swoim wyciem budzą ludzi na 
        całym świecie i po wszystkich 
        planetach okolicznych. 
          - Wybuchła nagła wojna. Nie 
        wiem już, która wojna w moim 
        życiu. Ja już nigdy nie będę 
        kolaborował. Dla symetrii, dla 
        pewnej kompozycji artystycznej, 
        a może po prostu dla spokoju 
        sumienia. 
          - Przecież za pięć lat wszyscy 
        z powrotem będą pokornie służyć 
        cudzym bogom, marnie odlanym z 
        oszukanego kruszcu złotym 
        cielcom, będą apatycznie dreptać 
        w chomącie niewoli zdobnym w 
        tanie świecidełka wolności. 
        Chodzi o to, żeby po drodze nie 
        stracić wiele krwi. Chodzi o to, 
        żeby zachować substancję narodu, 
        który przez straszne grzechy 






        zbliżył się do Pana Boga jak 
        żaden inny naród poza narodem 
        żydowskim. 
          - Ja już muszę iść. Mój Bóg, 
        mój własny Bóg czeka na mnie. 
          - Pan ma wielką siłę, którą 
        trzeba wykorzystać. Nie wolno 
        jej zabierać do grobu, 
        rozpuszczać w fosforze albo 
        azocie. 
          - Jaką ja mam siłę? 
          - Ja pierwszy to zrozumiałem, 
        przeczułem, doświadczyłem na 
        sobie tam w górach. Pana siła 
        pomogła mi przetrwać straszne 
        chwile, okrutne więzienie, 
        straszne sądy, rozpacz i upadek 
        na samo dno człowieczeństwa. Ale 
        dzięki panu podniosłem się, żyję 
        i służę innym, naszym bliźnim, 
        naszym braciom w złym i dobrym. 
          - Zygmusiu drogi, Zygmusiu z 
        zapomnianej młodości. Pan też 
        zwariował. Jaka szkoda, że i pan 
        zwariował. A ja jeden zostałem 
        tu między wami trzeźwy, 
        normalny, nieszczęśliwy śród 
        szczęśliwych wariatów. 
          - Niech pan nie odchodzi. 
        Musimy uratować nas samych i 
        cały świat. Od nas zapali się 
        cała planeta. My gotujemy 
        zagładę ludziom. Niech pan 
        zaczeka. Ja pana kochałem. Pan 
        zabrał moją siłę. Ja oddałem 
        panu swoją siłę. Panu nie wolno 
        uciekać z taką zdobyczą. Pan 
        jest nam coś winien. Niech pan 
        zaczeka. 
          I został tak, uwięziony między 
        ławkami, w delikatnej poświacie 
        jakiegoś stłumionego blasku, 
        który mżył z klap jego 
        płaszcza, z szalika, a może z 
        tych płuc wożonych w Alpy i na 
        Kaukaz, z płuc, które otworzyły 
        się raptem tysiącem kawern. 
        
          Ja:
        
          Leżę przy oknie, podwójnym, 
        wymoszczonym watą i 
        nieśmiertelnikami, oklejonym 
        taśmami papieru na szparach, i 
        to okno, to cały mój świat. 






        Teraz jest zima, śnieżna, 
        słoneczna, mroźna, roziskrzona, 
        biała, biało_czarna, a pod 
        wieczór czerwieniejąca od 
        słońca, które się chowa w dymach 
        i oparach miasta, co leży przy 
        końcu dolina. Całe niebo nad 
        niewidocznym miastem robi się 
        przed straszną nocą szkarłatne, 
        rubinowe, ceglaste, amarantowe, 
        pomarańczowe, cynobrowe, 
        purpurowe, wiśniowe, wszystkie 
        odmiany czerwieni płoną nad 
        miastem i od tej łuny czerwieni 
        się cała nasza doliny czy raczej 
        cały ten rozległy parów wyryty 
        przez pług lodowca. Śnieg staje 
        się czerwony, las zalewa się 
        czerwienią, nawet rzeka, jeśli 
        nie zdąży zamarznąć, robi się 
        czerwona i niesie tę czerwień do 
        czerwonego miasta. A wtedy 
        zawsze czerwoną, zlodowaciałą 
        drogą idzie wolno stary 
        człowiek, podpierając się kijem. 
        Dziad albo baba okutana 
        chustami. Idzie wolno na oczach 
        wszystkich pochowanych w 
        ciepłych domach, żeby im 
        uprzytomnić, co to znaczy 
        bezdomność, co to znaczy starość. 
          Potem wiosna zmywa śniegi. 
        Jasnozielone drzewa skrywają 
        wszystko, co brzydkie i 
        pokraczne w dolinie, nawet 
        zasłaniają miasto, które jest 
        ładne. Później przychodzi lato, 
        płowieją kolory, szarzeją, 
        wieczór skrada się do doliny 
        późno, prawie przed północą, 
        kładzie się tu jak pies na 
        krótką chwilę, na dwie, trzy 
        godziny, i musi uciekać, bo już 
        słońce wytacza się zza krawędzi 
        doliny najeżonej starym lasem 
        świerkowym. Wreszcie nadciąga 
        jesień ze wszystkimi barwami 
        przejrzałej dojrzałości. Jesień 
        nie skąpiąca deszczów, co sieką 
        wściekle w okno, w szyby 
        obluzowane, w ściany z grubych 
        belek, w dach blaszany, gontowy 
        i częściowo z czerwonej 
        dachówki. Wtedy, gdy zdarzy się 
        pogodny dzień, widać ptaki 






        lecące niestrudzenie w stronę 
        miasta, stada ptaków jak pułki 
        kawalerii albo jak podniebne 
        tratwy. 
          A ja leżę i leżę i czekam, aż 
        umrę, i słucham, jak sąsiedzi 
        pytają, czy on jeszcze żyje, i 
        czekam, aż wreszcie umrę i nie 
        będę musiał chodzić do szkoły. 
        
          Rozdział XII
        
          Zsunął się z odkosu, ryjąc 
        głęboki rów w świeżym śniegu, 
        który sypał się obficie z 
        niewidocznego nieba. Wszedł na 
        grzbiet zamarzniętej Wilenki. 
        Ale tu śnieg przewiewał ostry, 
        kąśliwy wiatr i widać było lód 
        jak granatowa szyba, a pod nią 
        chwiejące się włosy wodorostów, 
        rzadkie bąble powietrza i ledwo 
        dostrzegalny ruch prawie 
        niewidocznej wody. Tu i ówdzie w 
        lodzie migał liść, zżółkły, 
        nadgniły liść olszynowy, co jak 
        śpiący motyl czekał na wiosnę, 
        na roztopy i powodzie, które 
        uwolnią ze szklistej uwięzi. 
          Została w nim ta dawna 
        słodycz, myślał Siódmy o 
        Zygmusiu. Przeniósł ją 
        nienaruszoną przez całe życie aż 
        do gabinetu eksperta 
        Ministerstwa Spraw Wewnętrznych 
        albo do zakamarków policji 
        politycznej czy kontrwywiadu. A 
        może to dubler, podstawiony 
        sobowtór, który naczytał się 
        zeznań Zygmusia, co umarł w celi 
        na gruźlicę i został pochowany 
        ukradkiem na tym polu, gdzie 
        dziś stoi nowoczesny szpital. 
          Wspiął się teraz na 
        przeciwległy brzeg, kędy ze 
        stromych zasp sterczały badyle 
        nadbrzeżnych krzaków, jakichś 
        dzikich porzeczek, wilczych 
        jagód, wikliny. Śnieg sypał się 
        z nieba coraz gęstszy, ale 
        raczej płynął z nieba na ziemię, 
        płynął, a nie spadał, i 
        wyglądało, że w każdej chwili 
        może rozpocząć ruch odwrotny i 
        płynąć sennie z ziemi do nieba. 






          Szedł teraz tak dobrze 
        znajomym zboczem, pochyłym, 
        porosłym tu i ówdzie krzakami, 
        co wyglądały jak kępki czarnych 
        włosów na plecach olbrzyma. 
        Wracał z powrotem do Kolonii 
        Wileńskiej tą inną drogą, jakby 
        od Puszkarni lub z Młyna 
        Francuskiego. Wysoko przed nim, 
        prawie pod zenitem nieba 
        strzępił się kołnierz czarnego 
        lasu na szczycie wzniesienia, 
        gdzie los albo życie umieściło 
        Górną Kolonię. I stamtąd przez 
        ten tiul śniegu zsuwał się 
        miękko w głąb doliny rzadki i 
        wysoki dźwięk dzwonu. Ale 
        kościoła nie było widać. 
        Zakrywały go dramatycznie 
        splecione konary nagich, 
        oszronionych klonów. 
          Wtedy nagle zobaczył chłopaka, 
        co mknął na dziwnych nartach 
        skosem przez to zbocze. A narty 
        były dlatego dziwne, że miały 
        zadarte noski i z przodu, i z 
        tyłu. I nie trudno było 
        rozpoznać w tym wyrostku 
        niestrudzonego Polka, 
        właściciela owej doliny, co go 
        jacyś diabli noszą po tym 
        mikroświecie od rana do nocy, 
        złachanego, mokrego, obsypanego 
        soplami lodu, ze słonym potem 
        cieknącym z brwi na spieczone od 
        mrozu policzki. Ale gdzieś tam 
        między uśpionymi domkami, tuż 
        przed torami kolejowymi, szła 
        jakaś para i Siódmy rozpoznał w 
        nich od razu Alinę i Wicia, tę 
        nieszczęśliwą parę, co 
        popełniała samobójstwa z 
        miłości. W którymś z okien 
        majaczyły twarze rodzeństwa 
        Korsaków, tych staruszków 
        ciekawych ludzi i świata. 
          Siódmy wracał jak ślusarz albo 
        stolarz po ciężkiej pracy. 
        Podpierał się trochę łomem 
        zdobycznym jak laską ciężką od 
        mrozu. Przechodząc przez tory 
        spostrzegł na końcu peronu 
        gimnazistę Karnowskiego, 
        młodego Żyda, co czekał na 
        pociąg do Wilna albo do 






        Treblinki. 
          Potem Siódmy skręcił w lewo i 
        poszedł ulicą Dolną. Gdzieś 
        wysoko, w tej Górnej Kolonii, 
        odezwały się motory czołgów, 
        które manewrowały ciężko w 
        wysokim, kopkim śniegu. I nagle 
        odezwał się strzał, ale szybko 
        utonął, zacichł w powietrzu 
        zgęstniałym od zadymki, co 
        rodziła się w głębi doliny, na 
        samym jej dnie, rodziła się tam 
        i z wolna podnosiła ku górze, ku 
        brzegom doliny z czarną obręczą 
        lasów świerkowych. 
          Zobaczył ten dom tak dobrze 
        znany, a przecież tajemniczy, 
        jakby przyniesiony przez 
        nieznanego olbrzyma z nieznanej 
        krainy. Była to willa biała, 
        właściwie żółtawa, zbudowana 
        niczym bajkowy zamek, z 
        przyporami, skarpami, wnękami, 
        wieżyczkami, z łamanymi dachami, 
        nieoczekiwanymi mansardkami jak 
        we francuskim pałacyku. Na 
        wieżyczce skwierczała czarna 
        blaszana chorągiewka, 
        przymocowana do żelaznej, 
        czarnej od rdzy piki, a na tej 
        chorągiewce były ażurowe cyfry, 
        już prawie zatarte, 
        zniekształcone przez słoty i 
        upały, ażurowe cyfry roku, który 
        nie wiadomo co znaczył i przez 
        kogo był wyrzezany w grubej 
        blasze. 
          A przedtem była furtka, też 
        żelazna, ze śladami żelaznych 
        liści, które obłamali kiedyś 
        chuligani, a może apsztyfikanci 
        panienek, co tu mieszkały, bo w 
        tym domu dziwnym i trochę 
        romantycznym zawsze mieszkało 
        dużo młodych ładnych dziewcząt, 
        które później rozjeżdżały się po 
        całym świecie. 
          Otworzył bramkę, obstukał buty 
        ze śniegu o żelazne futryny, z 
        których posypała się czarna 
        rdza. Ale śnieg miał też w 
        butach, które namiękły, dziwnie 
        wybielały. Podszedł do drzwi 
        rzeźbionych w drzewie, jak to 
        dawniej umiano wyrzeźbić. Razem 






        ze śniegiem spływał z góry albo 
        ze zboczy doliny szybki zimowy 
        zmierzch. Na wapiennej ścianie 
        przy drzwiach był żółtawy, jakby 
        z kości, guzik od elektrycznego 
        dzwonka na baterię. Pocisnął ten 
        dzwonek i czekał. Z głębi domu 
        przybliżały się kroki mocne, 
        silne, jak mężczyzny. Ale była 
        to Henia. Ściągała na piersiach 
        szlafrok, pod którym różowiała 
        ciepła flanelowa koszula. 
          - To ty - stwierdziła 
        zamykając za nim drzwi, kiedy z 
        chmurą mrozu wszedł do sieni. 
          - Piotr powiedział, że twoje 
        mieszkanie czyste. 
          - Na razie czyste. Ależ ciebie 
        zasypało. Zrzuć tu śnieg, nie 
        nanoś do pokoju. 
          Otrzepał się, patrząc na tę 
        dorodną, wysoką, masywną 
        kobietę, która chroniła białymi 
        dłońmi ogromne piersi pod wełną 
        szlafroka. Jeszcze raz obstukał 
        nogi i ruszyli korytarzem w głąb 
        domu. Tu było jeszcze zimno. W 
        tym domu nie palono przez 
        oszczędność albo z braku opału. 
          Weszli do jej pokoju, z 
        tapczanem, z kilimem ludowym na 
        ścianie, litewskim albo 
        białoruskim, z etażerką pełną 
        książek i z piecykiem żelaznym, 
        tak zwaną kozą, co buzowała 
        ogniem pod ścianą, a długa, 
        rozgrzana do czerwoności rura 
        biegła przez pokój do okna i 
        dalej, jako komin, w mrok 
        ogrodu, w czerń poruszających 
        się rytmicznie drzew, jakby 
        kołysanych przez wiatr do 
        długiego snu. 
          Henia zrzuciła szybko szlafrok 
        na oparcie krzesła i schowała 
        się pod kołdrą na tapczanie. Na 
        tym krześle zobaczył jakieś 
        buteleczki i termometr łyskający 
        rtęcią. 
          - Jesteś, Heniu, chora? - 
        spytał. 
          - A nic takiego. Leciutkie 
        przeziębienie. Właściwie nie 
        chciało mi się wychodzić w taki 
        dzień. Na piecyku jest wrzątek, 






        zrób sobie herbatę. I zdejm 
        koniecznie buty. 
          Siadł na brzegu tapczanu, zzuł 
        obuwie patrząc ukradkiem na jej 
        twarz jakby przymgloną fiołkowym 
        cieniem w otoku rozwydrzonych 
        szarych włosów, co jak trawa 
        jesienna pachnąca nadchodzącą 
        zimą i dalekim wiatrem 
        zasypywały jej co chwila, 
        wielkie przejrzysto_niebieskie 
        oczy. 
          - Heniu, ja na zawsze 
        przyszedłem do ciebie. 
          - Tyle razy mi to mówiłeś. 
          - Naprawdę przyszedłem do 
        ciebie ze wszystkimi swoimi 
        rzeczami - pokazał torbę z 
        cudzymi wierszami i milicyjny 
        łom. 
          Ona wodziła za nim wzrokiem 
        nic nie mówiąc. A w tych oczach 
        pod ogromem szarych włosów był 
        jakiś smutek, a właściwie 
        rozpacz, coś w rodzaju popłochu 
        czy nagłego szaleństwa. 
          - Pachnie czadem - rzekł 
        nalewając herbatę do szklanki. 
          - To nic. To tylko na 
        początku. Zaraz się dobrze 
        rozpali. 
          - Czad pachnie słodko. Dobrze 
        byłoby zaczadzieć. Mówią, że to 
        piękna śmierć. 
          - Po co masz umierać - 
        powiedziała szybko. - Jeszcze 
        jesteś młody. Młody rencista. Z 
        kim zostawiłeś Wandę? 
          - Z nikim. Rozstaliśmy się na 
        zawsze. 
          - Dlaczego kłamiesz? 
          - Mówię prawdę. Ona sama tak 
        zadecydowała. 
          - A co się stało? 
          - Nie wiem. Może ma własne 
        plany. Bez gniewu, całkiem na 
        zimno, rozsądnie poprosiła, 
        żebym wyszedł i nigdy nie 
        wracał. 
          Milczała, patrząc w sufit. 
        Podłożyła pod głowę zasypaną 
        włosami pełne białe ręce. Siódmy 
        zaczął szukać naftowej lampy. 
          - Zostaw - szepnęła. - 
        Wystarczy światła z piecyka. 






        Chyba, że chcesz czytać wiersze 
        tego poety, jak on się nazywa? 
          - Z. Litera z i tyle. "Pieśni na głos 
        a capella". 
          - Daj mi torbę. Wyciągnę 
        wiersz, który będzie naszym 
        losem. 
          Podał brezentowe zawiniątko, z 
        którego wypadały kawałeczki 
        lodu. Zanurzyła rękę we wnętrzu, 
        wyciągnęła nadgiętą matrycę. 
        Gdzieś grała muzyka żałobna, a 
        może tylko poważna. I Siódmemu 
        zdało się, że to "Valse triste" 
        Sibeliusa. Ale to pewnie tak 
        grał wiatr mroźny w pustych 
        zimnych kominach i nieszczelnych 
        poddaszach. 
          - Dlaczego nie czytasz? - 
        spytał. 
          - Uczę się na pamięć. 
          - Taki ważny, taki znaczący? 
          - Nie. W ogóle bez sensu. Dla 
        nas bez sensu. 
          Wypił herbatę i podszedł boso 
        do okna. Skąd ja pamiętam te 
        zimowe drzewa miotane zawieją, 
        tak mi bliskie jak bracia i 
        siostry, których nigdy nie 
        miałem, pomyślał sennie. Rozbiera 
        mnie czad i to raptowne ciepło 
        po mrozie. 
        
          wszystko jest poezją@ ale i 
        wszystko jest prozą@ boże bądź 
        pochwalony@ że umarły rymy@ boże 
        daj żeby zmartwychwstały@ rymy@ 
        anioły@ diabły@ i pewna 
        dziewczyna@ która kochała chaos@ 
        czyli mnie@
        
          - To wszystko? - spytał. 
          - Wszystko. Czy warto drukować 
        to, co wszyscy wiedzą? 
          - On ze mną idzie już tyle 
        dni. Przywiązałem się do tych 
        wierszy, choć ich nie znam. Może 
        wydrukuję na pamiątkę, z 
        całującymi się gołąbkami. Ale 
        najpiewniej zgubię. I my 
        będziemy jedynymi czytelnikami 
        tego poety. 
          - Słuchaj, jesteś pewnie 
        zmęczony, chcesz się położyć. 
        Nie ma pościeli ani nawet 






        materaca. Możesz ułożyć się w 
        moich nogach, jeśli będziesz 
        grzeczny. 
          - Heniu, przecież ja jestem 
        grzecznym staruszkiem. Tyle lat 
        już jestem grzeczny wobec 
        ciebie. 
          Wślizgnął się pod kołdrę, a 
        ona odsunęła gorące nogi robiąc 
        mu miejsce. Jął się rozbierać 
        ukradkiem, choć go do tego nie 
        namawiała. Poczuł serce pod 
        żebrami. Uderzało śpiesznie w 
        ten głuchy dzwon uczyniony z 
        chrząstek i mięśni. Gdzieś obok 
        pokazał się i znikł kolczasty, 
        żelazny ból. 
          - Rana ci dokucza? - spytała 
        odstawiając torbę. 
          - Zapomniałem o niej. Było 
        zimno, mróz znieczula. Matko 
        Święta, jakie ty masz gorące 
        nogi. 
          I palcami stóp dotknął jej 
        łydek, ud, spróbował dostać się 
        pod koszulę ciepłą, miękką jak 
        zwinięty kot. 
          - Nie, nie. Zostaw - szepnęła 
        gwałtownie. 
          - Heniu, przecież jesteśmy 
        dorosłymi ludźmi. A ja stałem 
        się wolny. 
          - Nie warto - szepnęła ciszej. 
          Dotknął stopą jej biodra. 
        Leżała nieruchomo, słuchając w 
        napięciu nie wiadomo czego. 
          - Chcę z tobą rozmawiać - 
        przeniósł się pod kołdrą do 
        niej, zastygłej jaby w 
        niechętnym oczekiwaniu. - Tak 
        będzie lepiej. Chcę widzieć 
        przynajniej zarys twego 
        policzka. 
          W pokoju czyniło się coraz 
        ciemniej, a piec intensywniał w  
        czerwieni jak wielka rana wokół 
        drzwiczek i popielnika. 
          Teraz gdzieś grano tę 
        rosyjsko_polską melodię, co 
        Rosjanom przypominała pierwszą 
        wojnę światową, a Polakom drugą. 
        Ale mógł to być ten wiatr, co 
        przemieniał się z wolna w 
        zamieć. 
          Leżę z dziewczyną na samym 






        brzegu zimowej nocy, pomyślał. 
        To dar niebios albo zwodniczego 
        losu. Tylko żebyś się nie 
        zbłaźnił, bracie. 
          - Heniu - szepnął. 
          Milczała, ale widział czujne 
        błyski w jej nieruchomych 
        oczach. 
          - Heniu, jestem przy tobie. 
        Jeśli chcesz, to na zawsze. 
          - Ja nic nie chcę. 
          - Heniu, patrz i nie gniewaj 
        się na mnie. Muszę przywitać 
        twoje piersi, których tak dawno 
        nie widziałem. 
          I przemocą wdarł się pod jej 
        ramionami do tych piersi 
        wielkich, jakby zmęczonych, 
        gorących od młodości albo 
        skrywanego pożądania. Gorąco 
        przeleciało mu przez plecy, 
        westchnął raptownie. Ale ona 
        milczała zajadle, przyciskała z 
        dziwną siłą jego dłonie do 
        swoich boków, uwięziła je w 
        jakimś niespodziewanym uchwycie. 
          - Heniu, co to wszystko 
        znaczy? 
          Ona milczała bez ruchu, 
        zastygła dziwnie, napięta z 
        całej wewnętrznej mocy. Zaczął 
        pieścić jej piersi, cieszyć się 
        ich delikatnością jak wielka 
        garść gorącego śniegu, odnalazł 
        brodawki sutek i usłyszał jej 
        cichutkie westchnienie. 
          - Heniu, już nie ma nikogo na 
        świecie. Już tylko my dwoje 
        zostaliśmy na zawsze pod wielkim 
        śniegiem pachnącym sokami klonów 
        albo brzóz. 
          Tak to przemawiał do kobiety, 
        szeptał jej te byle jakie słowa 
        do gorącego ucha, skrytego pod 
        kłosami włosów, tak mruczał co 
        bądź i coraz zachłanniej 
        obejmował ją, a ona nie broniła 
        już piersi, choć nie 
        odwzajemniała pieszczot. I 
        wyglądało to, że słucha jakby 
        pierwszy raz w życiu tych 
        dotyków, muśnięć, niecierpliwych 
        pocałunków. 
          Później odwalił ciężar kołdry 
        jak wielki płaski kamień. 






        Rozdarł koszulę, żeby dostać się 
        wreszcie do tych wspaniałych, 
        niezwykłych piersi, co tyle 
        miesięcy drażniły go, zaczepiały 
        bezwstydnie jego wzrok, 
        prowokowały przy mimowolnym 
        dotyku, raptownym spotkaniu, 
        przy zbyt bliskiej obecności. A 
        ona słuchała tego jakby nieżywa, 
        jakby nieobecna, jakby głucha na 
        te wszystkie zabiegi pośpieszne, 
        zdyszane, wyzbyte kontroli, 
        coraz bezwstydniejsze. 
          Raz i drugi westchnęła, raz i 
        drugi drgnęła, jakby 
        powstrzymując raptowny okrzyk. 
        Jakby chciała go ostrzec albo 
        ukarać. 
          W pokoju było już ciemno. Za 
        oknem chochoły drzew chwiały 
        się na boki w przejmującym 
        zadziwieniu. Piecyk buczał 
        cichutko i promieniował 
        intensywnym czerwonym ciepłem. 
        On widział tę czerwień w jej 
        oczach. Powoli, przemagając 
        opór, rozkrzyżował jej ramiona, 
        zwalił się ciężko na nią, co 
        broniła się biernie, ale z jakąś 
        zadziwiającą stanowczością, z 
        jakąś niezrozumiałą desperacją. 
        Przecież to i mój wysiłek, 
        myślał. Przecież to i mój trud 
        miłości. Nasze wspólne ryzyko. 
        Wielki pióropusz wymyślonej 
        emocji nad odruchem instynktu. 
          - To boli - szepnęła jakby 
        przez sen. 
          - Co boli? - spytał. 
          Ale nie odpowiedziała. Więc 
        zgarnął brzeg koszuli, a ona 
        raptownie zacisnęła nogi. Zwarła 
        jak imadło i mógł tylko dotknąć 
        gorącej kępki włosów niczym 
        nagrzana w słońcu przygarść 
        suchego mchu. 
          Ten dom śnił mu się kiedyś, 
        ale już nie pamiętał, kiedy. I w 
        tym domu działo się coś 
        niedobrego. Wszystkie okna i 
        drzwi były otwarte, zewsząd szło 
        jakieś zło, a może tylko 
        niespełnienie, nhiedokonanie, 
        okropna czczość. Za oknem 
        odezwała się lokomotywa jak 






        wielki transatlantyk podczas 
        mgły. 
          Zaczął z uporem, nieustępliwie 
        atakować leżącą obok kobietę. 
        Chciał ją obudzić, przymusić do 
        współudziału, zdobyć jej 
        wzajemność. Pozwalała dotykać 
        piersi, brzucha, niespokojnego 
        łona. Z zaciśniętymi nogami 
        słuchała jego pieszczot bez 
        żadnej reakcji. Czasem tylko 
        westchnęła leciutko tak, aby on 
        nie spostrzegł tego drobnego 
        mgnienia słabości. Masywna, 
        rozłożysta, wspaniała młoda 
        kobieta leżała obok niego, jakby 
        po trzykroć stworzona do 
        miłości, a on nie mógł jej 
        zdobyć, posiąść, zniewolić, jak 
        zawsze mężczyźni zniewalali 
        kobiety. 
          Gdzieś w tym domu, ale może na 
        dworze śród zamieci i lodowatych 
        wiatrów ze wszystkich stron 
        świata, więc gdzieś w tym nocnym 
        i zimowym otoczeniu brzmiała 
        muzyka żałobna albo może tylko 
        poważna, jakieś skandynawskie 
        albo rosyjskie wątki muzyczne 
        tłukły się po tym starym domu, 
        po sadzie, po łące przy torach, 
        gdzie chowano padłych jeńców 
        wojennych, zabitych przez 
        pociągi włóczęgów i zwykłych 
        samobójców, którzy w tej 
        najpiękniejszej dolinie świata 
        szukali śmierci. 
          - Heniu, ty śpisz? - spytał, 
        choć wiedział, że ona nie śpi. 
          Milczała. 
          - Heniu, co się stało? 
        Dlaczego nie chcesz pozwolić? 
        Tyle lat, tyle miesięcy czekałem 
        cierpliwie na tę noc. Heniu, 
        słyszysz mnie? 
          Piecyk strzelał od czasu do 
        czasu skromnym gejzerem żółtych 
        iskier, kiedy płomień natrafił 
        na sęk przesycony terpentyną. 
        Ona ciągle patrzyła nieruchomo w 
        sufit ze sczerniałymi stiukami. 
        W białkach jej oczu błyskały 
        ciepłe refleksy tego pieca i to 
        był jedyny ruch w 
        znieruchomiałej kobiecie. 






          Wtedy on w przystępie rozpaczy 
        zwalił się na nią, zaczął 
        brutalnie kolanem rozwierać jej 
        nogi. Szamotał się zdyszany 
        czując, że gdzieś tam z tyłu 
        zabolała nadwerężona rana po 
        rykoszecie. 
          - Heniu, przecież ja ciebie 
        kocham - szeptał do ucha 
        przesłoniętego suchymi włosami, 
        które pachniały rumiankiem albo 
        po prostu starym strychem 
        wileńskim, pełnym ziół, 
        suszonych jagód i przedziwnych 
        tajemnic. 
          - Heniu, puść, mówię ci, puść 
        - zawarczał wściekle, jeszcze 
        raz natarł ze wszystkich sił. 
          I wtedy ku swemu przerażeniu 
        usłyszał, że ona płacze. 
        Rozpaczliwie, beznadziejnie, 
        najzupełniej tragicznie szlocha, 
        siąkając nosem, kryjąc twarz w 
        skotłowanej poduszce. 
        Znieruchomiał, słuchał chwilę 
        tego przejmującego płaczu, a 
        potem najdelikatniej jak 
        potrafił, zapytał w jej ucho 
        suchymi wargami, prawie bez 
        dźwięku, zupełnie bez oddechu:
          - Heniu, kochana, co się 
        stało? 
          Ona chwilę walczyła ze 
        szlochem, wycierała załzawiony 
        nos i przełykała te swoje 
        raptowne i obfite łzy. 
          - Ja urodziłam się mężczyzną - 
        wyszeptała wreszcie urywanie. 
          Siódmemu wydało się, że się 
        przesłyszał. 
          - Urodziłaś się mężczyzną? - 
        spytał z niedowierzaniem. 
          Ona milczała, kryjąc twarz w 
        poduszkę, kompletnie mokrą od 
        łez. Zwariowała, pomyślał 
        Siódmy. Ona też wreszcie 
        zwariowała jak wszyscy. Ale 
        puścił jej pełną, gorącą pierś, 
        która spoczęła bez ruchu pod 
        ciepłą, różową koszulą z 
        flaneli. 
          Jakiś wiatr przeleciał wzdłuż 
        ściany domu brzęcząc szybami 
        podwójnych okien, w których 
        stawiano wtedy witriol na 






        ściółce z waty albo kładziono 
        kolorowe nieśmiertelniki. Co to 
        wszystko znaczy, pomyślał. O co 
        jej chodzi. Czy to jakaś 
        metafora, czy okropna prawda. 
        Czy to zwykła histeryczka, czy 
        ofiara szalonych zbiegów 
        okoliczności szalonego 
        dwudziestego wieku. Czy ja śnię, 
        uśpiony na stole chirurga, czy 
        spadam do piekła, strącony przez 
        pijanych aniołów. 
          Stoczył się z niej na swoje 
        poprzednie miejsce, okrył się 
        szczelniej kołdrą, bo poczuł 
        nagłe zimno, choć piecyk 
        skwierczał pod ścianą, na której 
        wzniecał wesołe, ruchliwe 
        cienie. Przed nocą powraca 
        gorączka. Gorączka, z której nic 
        nie wynika. Gorączka, 
        towarzyszka życia. Gorączka 
        przyzwyczajenie. 
          Kilka lat już przychodził do 
        Heni. Wszyscy wiedzieli, że 
        zaleca się do tej dziwnej 
        dziewczyny bez przeszłości. 
        Wszyscy, to znaczy prawie nikt. 
        To ci ludzie zalatani, co 
        wpadali do niej ukradkiem z 
        tajemniczym interesem, za który 
        można było dostać parę lat 
        więzienia. I teraz znowu jeszcze 
        raz się zdziwił, że taka młoda, 
        piękna kobieta poświęciła życie 
        jakimś sprawkom społecznym czy 
        politycznym. Ale teraz zdziwił 
        się odrobinę mniej oraz trochę 
        słabiej. 
          Henia chlipała ciszej i 
        rzadziej, odwrócona twarzą do 
        ściany. Czuł jakąś niezręczność 
        tej sytuacji pośrodku nocy, gdy 
        sprawy zaszły już tak daleko. 
        Podniósł się na łokciu, patrzył 
        na jej profil gasnący i 
        pojawiający się w ruchliwym 
        blasku pieca. Chciał koniecznie 
        coś powiedzieć, co by 
        rozładowało napięcie, uczyniło 
        naturalnym to ich leżenie pod 
        jedną kołdrą, pod jednym niebem 
        pełnym lotnego śniegu. Ale nic 
        nie umiał powiedzieć. Patrzył na 
        ten jej profil i wydało mu się, 






        że jest on dziwnie mocny, 
        kanciasty, zawzięty. 
          Matko Święta, pomyślał, jak mi 
        ciężko umrzeć. Tyle lat szykuję 
        się do śmierci, stroję 
        się, żegnam ze światem, wykonuję 
        rytualne gesty, modlę się, 
        prosząc o odpuszczenie grzechów, 
        i wszystko nadaremnie. O co 
        chodzi Panu Bogu, przeznaczeniu, 
        opatrzności. Co mnie jeszcze 
        spotka, Matko Boska. 
          I nagle ogarnęła go jakaś 
        idiotyczna chętka, żeby zacząć 
        od nowa tę walkę z Henią. Żeby 
        zadrzeć jej tę głupią różową 
        koszulę, żeby złapać w obie ręce 
        wspaniałą białą pierś. I w tej 
        samej chwili zdjął go strach, 
        zabobonny lęk, coś w rodzaju 
        dusznego przerażenia jak w 
        ciasnym kotle piekielnym. 
          No i tak, powiedział do 
        siebie. A co jutro, a co 
        pojutrze. Po co ja żyję. Dla 
        kogo ja żyję. Co to wszystko 
        znaczy. Skąd się tu znalazłem i 
        kiedy zniknę. Miał ochotę łyknąć 
        herbaty, bo zaschło mu w gardle. 
        Ale bał się zejść z łóżka, bał 
        się ruszyć. Lękał się odmiany, 
        lękał się zerwania konwencji, 
        lękał się tych chwil, co ich 
        oboje jeszcze czekają. 
          Matko Święta, żeby znaleźć się 
        raptem na stacyjce i zobaczyć 
        nadjeżdżający od strony 
        Puszkarni pociąg osobowy, który 
        zatrzyma się, weźmie ciebie w 
        niedaleką podróż do Wilna. Tak, 
        to prawda, stąd pochodzi cały 
        świat. Może nie cały, ale ta 
        jego najlepsza część. Stąd 
        wyemigrowali za chlebem albo 
        uciekli gnani tęsknotą za 
        nieskończenie wielkim światem, 
        stąd wywędrowali pędzeni boskim 
        niepokojem i Szekspir, i Don 
        Kichot, i Einstein, i Chaplin. 
        Kto wie, czy Chrystus nie 
        urodził się pod Nową Wilejką 
        albo pod miasteczkiem zwanym 
        Oszmiana. Bo właściwie wszyscy 
        wybitniejsi ludzie, a nawet i 
        zupełnie niewybitni, wszyscy bez 






        wyjątku pochodzą z powiatu 
        oszmiańskiego i ten powiat 
        oszmiański został zapomniany jak 
        Atlantyda. A są domniemania, że 
        Chrystus urodził się jednak pod 
        Oszmianą i stąd wyruszył nieść 
        ludziom dobrą nowinę i dopłynął 
        Dnieprem do Morza Czarnego, a 
        stamtąd już tylko krok do 
        Palestyny, gdzie ambitni 
        Żydowinowie dorobili mu to 
        Betlejem, tę szopkę i tych 
        królów z darami. 
          Wstrzymał oddech i słuchał 
        Heni. Ona ciągle jeszcze leżała 
        bez ruchu, choć przestała 
        szlochać. Trzeba iść, trzeba się 
        ruszyć, choć za oknem noc i 
        śnieżyca. 
          - Heniu - rzekł cicho - Heniu, 
        coś trzeba robić. Ten mój 
        nieznany poeta czeka na swój 
        tomik. Wstanę i pójdę drukować. 
        Jeśli drukarni nie ruszyli, to 
        już nie ruszą. Można drukować. 
        Należy drukować. Ludzie czekają 
        na wiersze, nawet jeśli nie są 
        jeszcze dobre. 
          Tak mówiąc wysunął się spod 
        kołdry, jął ukradkiem ubierać 
        się wstydliwie, odwrócony tyłem 
        do tapczanu, choć była już pełna 
        noc, a piec gasł z wolna, 
        pojękując z gorąca. Odnalazł 
        "duszogriejkę" Czaadajewa, 
        torbę, łom. Podszedł do 
        tapczanu, schylił się z nagłym 
        wzruszeniem. Ale ona nie 
        odwróciła się w jego stronę. 
        Leżała jak nieżywa, osłonięta 
        plecami w koszuli nocnej, co za 
        dnia wydawała się różowa. 
          - Wrócę jeszcze, Heniu - 
        powiedział cicho, choć wiedział, 
        że nigdy nie wróci. 
          Czekał na jej reakcję. Ona 
        jednak trwała w tej dziwnej, 
        budzącej jakąś grozę 
        nieruchomości. 
          - Idę drukować. Potem wrócę. 
        Do widzenia, Heniu. 
          Wahał się przez moment, a 
        potem nachylił się i pocałował 
        ją w zimny policzek z tą jakąś 
        jątrzącą niepewnością, czy robi 






        dobrze, czy źle, czy naprawia 
        sprawę, czy ją psuje. 
          Odszedł do drzwi i czekał nie 
        wiadomo na co. Znowu jechał 
        pociąg i beczał niskim głosem 
        jak polarny dinozaur, jeśli 
        kiedyś bywały polarne dinozaury. 
          - Przepraszam za wszystko. Do 
        widzenia. 
          Wyszedł na korytarz i macając 
        ściany ruszył w stronę sieni. Na 
        dworze, na ścieżce wiodącej do 
        furty, na ścieżce zasypanej 
        świeżym śniegiem, nabrał w płuca 
        zdrowego powietrza. Ja się chyba 
        przesłyszałem, pomyślał. Źle 
        zrozumiałem i to mnie 
        rozstroiło. Co się stało, to się 
        nie odstanie. Zawsze wydawała mi 
        się dziwna. Wielka jak drwal i 
        delikatna jak kilkuletnia 
        dziewczynka. Naszczepiona na 
        inne istnienie. Naszczepiona na 
        inne zaprogramowanie. Tak jak 
        ja, noszący brzemię cudzej, 
        natrętnej obecności. Obecności 
        grzesznej duszy czy 
        zdegradowanego, prowincjonalnego 
        Boga. 
          Pomyślał, że dobrze by było 
        teraz zapalić papierosa. Ale nie 
        palił od wielu lat, od początków 
        choroby. Westchnął ciężko, 
        spojrzał na dom z głupią 
        nadzieją, że zaświecą się okna, 
        że szczękną drzwi ukazując w 
        sieni kobiecą postać osłaniającą 
        dłonią chybotliwy płomyk świecy. 
        Ale dom stał czarny, cichy, bez 
        najmniejszych oznak życia. 
          To są moje interesy, 
        powiedział do siebie. Lecz 
        wyszło to jakoś niewesoło. 
        Dziwna przykrość siedziała 
        gdzieś w piersiach, przykrość, 
        co przeradzała się powoli w 
        strzępiasty, kłujący ból w tej 
        pustyni wewnętrznej, na tym 
        dzikim stepie między żebrami. 
          Wszystko jedno, pomyślał i 
        ruszył do furtki, zamknął ją 
        starannie, obstukał ze śniegu 
        buty, choć przed sobą miał ulicę 
        zawianą zaspami świeżej ponowy. 
        Zaraz się obudzę i będzie 






        wszystko w porządku. Wcale się 
        nie obudzę, bo jeszcze nie 
        zasnąłem. Jeszcze nie przyszedł 
        mój czas spania. Wszystko jedno. 
          Szedł równolegle do torów i do 
        ciągu sadów kryjących domy 
        skromne, a także pretensjonalne 
        wille. Wiatr pogwizdywał w 
        płotach, w rosochatych gałęziach 
        drzew, na tej spadzistej, 
        białawej przestrzeni, nad którą 
        była Górna Kolonia. Żaden żywy 
        głos nie odezwał się w tej 
        śnieżnej burzy. Nigdzie nie 
        błyskało najmniejsze światło. 
        Minęła północ, godzina duchów. 
        Godzina specjalnych zimowych 
        duchów. 
          Wtedy wydało mu się, że z 
        naprzeciwka ktoś idzie. Że śród 
        kłębów zamieci majaczą jakieś 
        postacie. Stanął i patrzył 
        uważnie w tę pulsującą ciemność. 
        Nie, to tylko zwid. Śnieg kurzy 
        z tych wzniesień i gór 
        otaczających dolinę, łagodnych, 
        piaszczystych gór utworzonych 
        kiedyś przez lodowiec. Znowu 
        ruszył przed siebie i zanim 
        zdążył unieść głowę do góry, 
        zanim otworzył oczy zasypywane 
        mokrym śniegiem, ktoś krzyknął 
        prawie nad jego uchem:
          - Stój! Stój, bo będę strzelać! 
          Chciał uciekać, odwrócił się 
        ciężko w kopkim śniegu, runął z 
        powrotem w stronę domu Heni. Ale 
        już mu zabiegli drogę, już 
        odcięli możliwość ucieczki. 
        Stanął niezdecydowanie pośrodku 
        drogi, unosząc ręce nad głową. 
          I zobaczył raptem furmańską 
        latarnię zwaną tutaj fanarem. W 
        czarnym, zakopconym szkle konał 
        maleńki płomyczek, szarpany 
        przez podmuchy wiatru. 
          - Kto ty jesteś? - spytał 
        najwyższy z napastników i 
        podniósł fanar na wysokość 
        twarzy. 
          Siódmy poznał Wicia, na 
        którego piersiach leżał 
        ośnieżony automat niemiecki z 
        czasów ostatniej wojny. Powoli 
        zbliżali się i inni. Spostrzegł 






        Karnowskiego oraz Wisielca, 
        który dawno temu powiesił się w 
        lesie pod kościołem i wisiał tam 
        chyba godzinę, spoglądając 
        krzywo na dolinę i wartką 
        Wilenkę pędzącą na złamanie 
        karku w stronę Wilna. Więc 
        podchodzili nieśpiesznie do 
        Siódmego, odsłaniani i 
        zasłaniani raptownie przez 
        kurtynę gęstniejącego śniegu, aż 
        zatrzymali się przed nim, a on 
        wolno opuścił ręce, które 
        zaczynały cierpnąć. 
          Skądś z boku pojawił się Polek 
        z obrzynkiem w gołych rękach. 
        Był tylko w mokrej od 
        topniejącego śniegu wiatrówce z 
        soplami lodu przy mankietach, z 
        zaskorupiałym, przyrosłym na 
        zawsze śniegiem na kolanach 
        spodni. Uniósł trochę wyżej 
        zardzewiały obrzynek, nazywany 
        tutaj z ruska "adriezanką", i 
        pokazał nim Siódmego. 
          - Ja go znam - rzekł. - On tu 
        często przychodzi. 
          - I ja go znam - powiedział 
        Wicio, który im przewodził. - 
        Spotykałem go o różnych porach 
        dnia i nocy. 
          - Ja go pamiętam chyba ze 
        szkoły, z naszego gimnazjum - 
        dodał Karnowski. 
          - A mnie on pierwszy zobaczył 
        na drzewie - rzekł Wisielec albo 
        ktoś bardzo podobny do tego 
        wisielca sprzed lat. 
          Siódmy raptem przeżegnał się. 
          - I ja was znam, pamiętam, 
        myślę o was przez całe życie. 
        Wyszliście na rozstajne drogi 
        jak duchy pokutne. Napadacie na 
        żywych czy umarłych? 
          Polek uśmiechnął się. 
          - My tu pilnujemy tej doliny. 
        Bo tu różni zewsząd przychodzą 
        po nocach, straszą ludzi, płoszą 
        zwierzęta, zatruwają wodę. 
          - Każdy chce tu zwalić swoje 
        grzechy - dodał Wicio. - A my tu 
        mamy dość swoich. Nie potrzeba 
        nam cudzych zgrzeszonych po 
        całym świecie. 
          Karnowski podszedł przez kopki 






        śnieg jak najbliżej. Siódmy 
        zobaczył tuż przed sobą jego 
        bladą twarz ze śladami piegów. 
          - A ty co niesiesz ze sobą? - 
        pytał. 
          - Wiersze. Poezje nieznanego 
        poety. 
          - A ty jeszcze żyjesz? 
          - Jeszcze żyję, choć mam już 
        niedaleko. Zostałem sam na 
        świecie. Wszyscy znajomi, 
        przyjaciele, bliscy odeszli nie 
        wiem dokąd. Zostałem bez nikogo. 
        Strach o tym przypominać. 
          Wicio uniósł odrobinę 
        zakopcone szkło fanara i 
        podkręcił knot. Trochę jasności 
        skoczyło po płotach, po 
        najbliższych drzewach i po 
        kapotach tego nocnego rontu. 
          - Gorąco bije od ciebie - 
        rzekł spoglądając uważnie na 
        przybysza. - Zła gorączka ciebie 
        trawi. 
          - Tak, od płuc. Kiedyś się 
        wyleczyłem, a teraz coś powraca 
        w innej formie. Mówią, że po 
        każdym nieszczęściu wyłażą skądś 
        złe duchy, wampiry, wilkołaki. 
        Czy wiecie, że spotkało nas 
        wielkie nieszczęście? 
          Zdało mu się, że od strony 
        miasta odezwały się motory 
        czołgów albo samochodów 
        pancernych. Chciał instynktownie 
        skoczyć ku płotom. Ale Wisielec 
        odgadł jego intencję i uprzedził. 
          - Ekspres leci do Turmont - 
        powiedział.
          - Nie. To urlaubszug jedzie 
        pod Kursk - sprostował Polek. 
          - To nasz pociąg, który nie 
        może dojechać do jakiejkolwiek 
        stacji - rzekł cicho Wicio.
          - Ja wiedziałem, że was 
        spotkam. Ja  chciałem was 
        spotkać. 
          - My ciebie szukamy od dawna. 
          - Karnowski, ty nigdy niczego 
        nie mówiłeś. Byłeś najbardziej 
        milczący z kolegów. 
          - Ja i teraz nic nie mówię. 
          - Ale ten wiatr duje. 
          - Zasypie wszystko bez śladu. 
          - Zamrozi, skuje lodem, 






        przywali zapomnieniem. 
          - Wszyscy śpią, tylko my nie 
        śpimy. 
          - Niosę wiersze kiepskie 
        nieznanego człowieka. Muszę je 
        wydrukować. Ale tak mnie łamie w 
        kościach. Nie, co ja mówię. Nie 
        w kościach, ale pod żebrami. To 
        dobry ból. Czekam na niego 
        dziesięć lat. 
          - Co się dzieje na świecie? 
          - Świat jest bliski spalenia. 
        Poszedł bokiem i wyszedł na 
        wielki pożar. 
          - Spali się i zacznie od nowa. 
          - Nowa cywilizacja, nowe 
        istoty rozumne. 
          - Trzeci kur tylko patrzeć jak 
        zapieje. 
          - Staromodny trzeci kur. 
          - Coś było, coś minęło. W 
        próżni albo w gmatwaninie fal, 
        drgań, wstrząsów. 
          - Chyba w próżni. 
          - A może nie w próżni. 
          - Chłopcy, chcę odpocząć. 
        Strasznie się zmęczyłem nie 
        wiadomo czym. Chyba samym życiem. 
          - Życie to mordęga.
          - Nie wiadomo po co i na co. 
          - Spalą wszystko i zasieją na 
        nowo. 
          - Kto? 
          - Chłopcy, czy spotkaliście 
        Pana Boga? 
          - Ale duje. Przeszywa na 
        wskroś. 
          - Ludzie mówią, że ukrywa się 
        w Puszkarni. 
          - Bogu to dobrze, może się 
        przynajmniej ukryć przed innymi 
        bogami. 
          - Przed ludźmi. 
          - Przed ludzkimi grzechami. 
          - Przed samym sobą. 
          - O Matko Święta, przepuśćcie. 
        Ten śnieg zadusi. Brak tchu. Ten 
        wiatr udławi. Brak tlenu. Ta 
        pamięć zostanie, zostanie. 
         
          Ja:
        
          Widzę matkę w wielkim dole 
        wykopanym w ciemnej ziemi. Leży 
        na wznak i chyba patrzy na mnie 






        matowymi oczami. Ręce brunatne 
        od pracy albo od chorej wątroby 
        złożono jej na piersi, może sama 
        sobie tak ułożyła przed 
        śmiercią. Mnie się wydaje, że 
        matka patrzy na mnie nieżywym 
        wzrokiem jakby z wyrzutem, jakby 
        mnie oskrażając o nieczułość, bo 
        w naszych stronach było 
        obowiązkiem szanować rodziców, 
        dbać o ich wygody i nigdy ich 
        nie opuścić. A ja byłem 
        niedobrym synem, włóczęgą, 
        nieudacznikiem. Więc mama patrzy 
        na mnie surowo, bez uśmiechu, i 
        ja odczuwam ogromną przykrość. 
          Widzę mamę leżącą w grobie i 
        zarazem widzę grube deski 
        zasłaniające ten grób jak drzwi 
        stodoły. I nagle pojawia się 
        gdzieś z dołu, jakby spod moich 
        stóp, żółto_czerwony ogień, 
        ruchliwe syczące jęzory, 
        wściekły płomień, który zaczyna 
        pożerać te drzwi stodoły z 
        szarego, spłowiałego drzewa. 
        Ogień huczy, parska, strzela 
        iskrami, przykrywa z wolna 
        postać matki, wyprostowanej z 
        rękami na piersiach, dostojnie 
        nieruchomej. 
          Ja wiem, że to sen, ale 
        zarazem mam świadomość, że choć 
        to sen, będzie miał dla mnie 
        magiczne znaczenie na jawie, 
        kiedy się obudzę, jeśli się w 
        ogóle jeszcze obudzę. Więc 
        przeżywam rodzaj podniosłej 
        grozy i wiem, że ten ogień 
        czyśćcowy czy raczej piekielny 
        jest wymierzony przeciwko mnie, 
        a nie przeciw matce, że 
        pochłania on mnie, a nie matkę, 
        że rozdziela nas na zawsze. I ja 
        wiem, że będzie tak huczał w 
        mojej pamięci aż do Sądu 
        Ostatecznego, do tego 
        zgromadzenia wszystkich istot w 
        dolinie Jozafata. 
        
          Rozdział XIII
        
          Wariat_pedzio, znajomek z 
        piwnicy, szedł środkiem Nowego 
        Światu. Szedł bardzo 






        energicznie, przyśpieszonym 
        marszowym krokiem. Wymachiwał 
        rękami, coś pokrzykiwał nie 
        wiadomo do kogo. Czasami 
        wybuchał śmiechem. Ale to nie 
        był śmiech wariata. To był 
        raczej objaw optymizmu człowieka 
        zadowolonego z interesów, z 
        przyjaciół i z ciekawej pracy. 
        Był bez czapki, którą gdzieś 
        zgubił albo komuś zostawił, był 
        bez tego zagranicznego kożuszka. 
        Szedł w jakimś skórzanym 
        kubraczku, rozpiętym na 
        piersiach, a właściwie 
        rozchełstanym. I widać było, że 
        jest mu ciepło, że nie odczuwa 
        chłodu ani nie szczypie go mróz 
        w odsłonięte czerwone uszy. 
          Wariat_pedzio maszerował 
        zamaszyście z jakimś groźnym, a 
        może tylko radosnym impetem, i 
        gdyby się tylko z kimś zderzył, 
        to na pewno wybiłby zęby albo 
        złamał kręgosłup. Ale nikt się 
        nie kwapił do tego karambolu. 
        Nieliczni przechodnie ustępowali 
        mu z drogi, on wołał do nich 
        zuchowato i zupełnie w tym 
        wigorze, energii, raptownej 
        eksplozji sił witalnych jakby 
        zatracił swoją pedrylowatość, 
        jakby razem z barankową 
        czapeczką i modnym kożuszkiem 
        zgubił gdzieś po nocy swoją 
        dewiację. 
          Siódmy, pragnąc uniknąć 
        spotkania, wszedł do bramy 
        pełnej jakichś obwisłych drutów 
        i rozsypanych gazet, wszedł 
        bokiem do tej bramy i z 
        bezpiecznej odległości 
        obserwował pozytywnego wędrowca. 
          Przed rondem na skrzyżowaniu z 
        Alejami Jerozolimskimi wariatowi 
        zagrodził drogę szpaler 
        podmarzniętych żołnierzy, którzy 
        z opuszczonymi nausznikami 
        ruskich czap wyglądali jak 
        smutne, zrezygnowane psy. Jakiś 
        oficer wylazł ze skota, podszedł 
        do krawędzi chodnika, żeby 
        przyjrzeć się nieoczekiwanej 
        atrakcji. Milicjanci, którzy 
        kucali przy koksowniku, 






        podnieśli się na równe nogi. 
          A wariat, nie zmieniając rytmu 
        i nie gubiąc radosnego wigoru, 
        marszowym krokiem podszedł do 
        żołnierskiego szpaleru i raptem 
        ni z tego, ni z owego chciał 
        złapać za przyrodzenie wysokiego 
        żołnierza. Ten schylił się 
        gwałtownie, osłaniając automatem 
        zgrożone miejsce, poślizgnął 
        się, padł na plecy. Wariat 
        krzyknął radośnie i zwrócił się 
        do następnego żołnierza, który 
        zaczął uciekać w stronę gmachu 
        partii. Wobec tego wariat 
        wykonał jakiś zygzak i machając 
        wesoło wyprostowanymi rękami 
        poszedł szparkim krokiem w 
        stronę Placu Trzech Krzyży. 
        Patrzyli za nim, udając, że nie 
        patrzą, milicjanci od 
        koksownika, żołnierze, a nawet 
        ten oficer, co wylazł ze skota. 
        Siódmy wiedział, że obserwują 
        wariata_pedała także uważne oczy 
        urzędników partii, co skryci za 
        firankami śledzą losy swego 
        społeczeństwa. Potem wszyscy 
        wrócili do swoich zajęć. Oficer 
        wlazł do skota, milicjanci jęli 
        grzać ręce przy spopielałym 
        koksie, żołnierze zaczęli się 
        kiwać monotonnie na swoim 
        posterunku. 
          Gdzieś od Wisły leciał krzywo, 
        jakby bokiem, szwadron czarnych 
        helikopterów jak zbłąkani w 
        zadymce złowróżbni jeźdźcy 
        Maluty Skuratowa. Zadudniło na 
        rondzie jakby od kopyt setek 
        koni, poderwała się raptowna 
        zamieć śnieżna i Siódmy wyszedł 
        na chodnik, przycisnął do boku 
        torbę z wierszami, schował 
        głębiej pod watówkę łom nagrzany 
        jego ciałem. Od strony mostu 
        toczył się tramwaj. Może 
        pierwszy raz w czasie wojennym. 
        Jechał ciężko tą aleją tak 
        podobną do alej w Moskwie czy 
        Berlinie, jechał z trudem, bo 
        nabity był ludźmi do granic 
        możliwości. W nie domkniętych 
        drzwiach widać było plecy i 
        łydki ludzi uczepionych poręczy 






        albo karków innych ludzi. Jechał 
        ten tramwaj przez niezbyt ludną 
        ulicę, stukał kołami na 
        spojeniach szyn, w 
        przymarzniętych oknach migały 
        czerwone twarze pasażerów, 
        którzy śpieszyli może do pracy 
        albo do szpitala czy do 
        więzienia z paczką dla bliskich. 
          - Zachód odrzuci ich z 
        powrotem jak piłkę Wschodowi. 
        Odrzuci jak ciężki, rozpalony 
        przekleństwem kamień, który 
        parzy ręce - ktoś mówił ledwo 
        dosłyszalnie. 
          Siódmy odwrócił się, spojrzał 
        w lewo, w prawo. Ale nikogo w 
        pobliżu nie było. Czasem ktoś 
        przemykał ostrożnie pod 
        ścianami, lecz wcale nie kwapił 
        się do rozmów. Może to radio 
        mówi, pomyślał, a może ja sam do 
        siebie mówię. Trzeba iść. 
        Chociaż nie ma dokąd. Trzeba iść 
        aż do bezruchu. 
          Na małym placyku, na którym 
        zawsze było pełno aut, a teraz 
        było tylko dużo pryzm śniegu, 
        leżała ogromna kość, może 
        ludzka, a może jakiegoś 
        zwierzęcia. Na tej kości 
        siedział wielki gawron i wielkim 
        czarnym dziobem wydziobywał z 
        kości jak biały pług resztki 
        mięsa, ścięgien albo żył, 
        wydziobywał resztkę życia. 
          Ja nie chcę niczyjej krzywdy, 
        myślał Siódmy. Ja chcę dobrze 
        dla tych biednych łajdaków i dla 
        tych żałosnych bohaterów. Czy 
        raczej dla biednych bohaterów i 
        żałosnych łajdaków. Ja chcę 
        dobrze i gdybym był Bogiem, 
        chociażby tylko podrzędnym 
        bogiem naszej nędznej galaktyki, 
        to w tej chwili stopiłbym ten 
        śmiercionośny śnieg, obsypałbym 
        zielenią to rozpadające się od 
        gnuśności miasto, uśmierzyłbym 
        wszelakie bóle, nasycił żądze, 
        ukoił w tych wszystkich stworach 
        pragnienie władzy i instynkty 
        mordu, straszną dążność do 
        samozagłady. 
          Gdzieś odezwała się muzyka, 






        jakby w kanionie ulicy otworzono 
        raptem drzwi albo okno. Snuła 
        się nad torami tramwajowymi, jak 
        jakaś stęchlizna, muzyka 
        poważna, a może żałobna. Muzyka 
        opłakująca kogoś fałszywie, 
        muzyka odprowadzająca do czyśćca 
        niepamięci jakiegoś tyrana, 
        szaleńca, co dręczył ludzi przez 
        lata; odprowadza ta muzyka w 
        skrywanych podskokach, w 
        tajemnych synkopach radości, 
        udając bezczelnie rozpacz. Nasze 
        życie, myślał Siódmy, jest 
        podzielone na etapy, na kęski, 
        na kroczki, od śmierci tyrana do 
        śmierci tyrana. 
          Przejechał pierwszy tramwaj, 
        próbny pociąg. Ta muzyka będzie 
        się snuć nad miastem jak ciężka, 
        zimowa mgła. Żałoba i cisza. 
        Bezruch i apatia. Przyczajony 
        milion ludzi. Ukrywający się 
        cały naród. 
          To dorzecze Wisły to czarna 
        dziura naszej planety. Czarna 
        dziura, podobna tajemniczym 
        czarnym dziurom w kosmosie. 
        Implozja materii intelektualnej 
        i moralnej. Totalna cisza. 
        Sprężona śmierć gotowa do 
        wybuchu życia. 
          Chciałem zawsze mieć w oczach 
        perspektywę mrówki faraona. 
        Widzieć tylko tyle, co ludzka 
        mrówa. A zawsze coś mnie 
        ponosiło, wzdymało, zawieszało 
        pod niebem. A ja przecież mam 
        lęk wysokości. Zachwyt 
        wysokością i lęk wysokości. Może 
        dlatego mniej widziałem. Może 
        wszechświat poznaje i rozumie 
        tylko krótkowidz. Może makro 
        daje się poznać tylko przez 
        mikro. Ileż ja się nacierpiałem, 
        ile wchłonąłem w siebie bólów 
        małych i większych, cierpień 
        drobnych i bujniejszych, 
        rozpaczy sekundowych i 
        trwających latami. Po co to 
        było. Komu to potrzebne. Gdzie 
        to zostanie. Ze mną, w kłębku 
        drgań i emanacji, w nieznanym 
        kondensatorze, w mojej 
        świadomości trwalszej od skał, 






        od czasu i od życia. Matko 
        Boska, Nieznana Kobieto ze 
        starożytności, którą przywołuję 
        w złej i dobrej chwili. Kobieto 
        tajemnicza, co bez słowa 
        towarzyszysz mi przez całe moje 
        życie. Matko Święta, po raz 
        pierwszy o nic cię nie proszę, 
        niczego się nie domagam, o nic 
        nie skomlę. Matko Boska, Matko 
        Ludzka, co wyszłaś kiedyś z 
        węzełkiem i z synkiem na ręku, 
        co wyszłaś pewnej wiosny z 
        powiatu oszmiańskiego i idziesz 
        przez świat i poznajesz 
        znajomych, sąsiadów, 
        nieprzyjaciół, bo wszyscy żywi 
        także wyruszyli kiedyś z 
        Oszmiany, więc idziesz przez 
        świat zlodowaciały i spalony 
        słońcem, idziesz przez ten świat 
        i wysłuchujesz żalów, skarg, 
        próśb, żądań, obietnic, 
        pogróżek, płaczu, zgrzytania 
        zębów, przekleństw, złorzeczeń i 
        bluźnierstw. 
          Wtedy Siódmy zobaczył przed 
        sobą jakąś niewysoką postać, co 
        chwiejnym krokiem zbliżała się z 
        naprzeciwka. Zobaczył, że ten 
        ktoś pod staroświecką, pewnie 
        jeszcze przedwojenną pelisą ma 
        lekarski fartuch i ten fartuch 
        wystaje spod pelisy, sprawia 
        wrażenie bielizny, jakiejś 
        nieprzyzwoitości. Tak, to był 
        ten stary docent. Posuwał się 
        swoim niepewnym kroczkiem, jakby 
        go za chwilę miał przewrócić 
        wiatr, jakby w nim skruszyły się 
        kości i nic już nie 
        podtrzymywało starych mięśni, 
        starych ścięgien, starych 
        związków wodorowych. 
          - Dzień dobry, panie doktorze 
        - rzekł Siódmy. 
          - A witam, witam, szanownego 
        mistrza. Co słychać u poetów? 
          - Ja nie jestem poetą. Ja 
        tylko noszę ze sobą wiersze. 
          - To wszystko jedno, szanowny 
        panie. O czym to rozmawialiśmy 
        ostatnio? Tam, w szpitalu? 
          - Ja już nie pamiętam, 
        doktorze. Tyle się przewaliło w 






        moim nieciekawym życiu, że 
        wszystko zapomniałem. 
          - A rana nie boli? Nie zgubił 
        pan nitrogliceryny? 
          - Rana już nie boli. Gliceryna 
        także jest - klepnął się po 
        "duszogriejce" uprzytamniając 
        sobie, że zapomniał o tej 
        nitroglicerynie, czarodziejskim 
        sposobie na utrzymanie się przy 
        życiu, o tej nitroglicerynie, co 
        występuje zawsze we wszystkich 
        powieściach, filmach 
        psychologicznych, a nawet w 
        porno, w piosenkach i 
        oświadczeniach rządowych. 
          - Bo ja wracam z milicji - 
        rzekł ściszonym głosem stary 
        doktor. - Przesłuchiwali mnie na 
        pana temat. 
          - Bardzo mi przykro. Ja nie 
        chciałem. 
          - Domyślam się, że panu 
        przykro. Teraz cały szpital 
        obstawiony. Wszystkich na 
        wszelki wypadek wsadzają. Od 
        kilku dni nie robimy operacji. 
        Pan to chyba jest dowódcą 
        podziemia. Proszę nie 
        zaprzeczać, ja nie jestem 
        ciekawy. 
          - Panie doktorze, do mnie 
        strzelano przypadkowo. 
          - Przypadkowo czy 
        nieprzypadkowo, pan już 
        przechodzi do legendy. O czym to 
        rozmawialiśmy tamtej nocy? Czy 
        nie o archeologii? 
          - Ja już nie pamiętam, panie 
        doktorze. Wiem tylko, że razem 
        ze mną leżał wampir, którego 
        upokarzała obsługa szpitalna. 
          - Tak, w szpitalach leżą 
        wampiry i księża, święci i 
        grzesznicy, ludzie podziemia i 
        etatowi kaci z Ministerstwa 
        Spraw Wewnętrznych. Ale oni pana 
        szukają. Zdaje się, jest 
        wyznaczona nagroda za pańską 
        głowę. 
          - Już mnie nie znajdą. Za 
        późno. Czy pan słyszał, 
        doktorze, o Czaadajewie? 
          Stary docent zachwiał się 
        odrobinę, uniósł rękę, jakby się 






        chciał chwycić mroźnego 
        powietrza. 
          - Jakżeż. Mój dziad brał u 
        niego korepetycje w Petersburgu. 
        To straszna plama na honorze 
        Rosji. On nie kochał cara i 
        prawosławia. Wieki minęły, a 
        ludzie pamiętają o Czaadajewie. 
        Niektórzy ludzie, co mają dostęp 
        do prohibitów, zamkniętych 
        kancelarii, tajnych archiwów. A 
        skąd panu przypomniał się ten 
        nieszczęsny łazarz rosyjski? 
          - Lud rosyjski wierzył, że 
        istnieje Aponia. Kraj wolnych, 
        szlachetnych, szczęśliwych. 
        Wielu ludzi zginęło, szukając 
        Aponii.
          - Każdy lud w coś wierzy. 
        Każdy człowiek wierzy w to, 
        czego mu brakuje. Idę, mistrzu, 
        do szpitala na dyżur. A ponieważ 
        nie ma komunikacji, będę szedł 
        do wieczora. To moja Aponia. 
          - Panie doktorze, tak 
        chciałbym panu coś powiedzieć, 
        tylko nie wiem co. Mnie się 
        wydaje, że pan wszystko wie, że 
        zanim pan się wziął za medycynę, 
        odbył daleką podróż i znalazł 
        jednak tę Aponię. 
          - To już bym nie wrócił - 
        zaśmiał się doktor. Spod starego 
        kapelusza wystawały kosmyki 
        siwych włosów. 
          - Matko Święta, pomyślał 
        Siódmy, po co ja tu stoję, po co 
        przedłużam akcję, dlaczego lękam 
        się finału. Każdy boi się końca. 
        Tak, to normalne. 
          Znowu przewaliły się czarne 
        helikoptery nad tą smutną doliną 
        Alej Jerozolimskich. Oprycznina 
        mknęła na poranne łowy. Podmuch 
        szarpnął starym lekarzem i byłby 
        go przewrócił, gdyby nie Siódmy, 
        który złapał wpół leciutkiego 
        starca. 
          - Bóg zapłać, Bog zapłać - 
        wołał docent śmiejąc się 
        niewesoło. 
          - Co będzie, doktorze? Co 
        będzie dalej z nami? Co będzie 
        ze światem? 
          - Nam dobrze, mistrzu. My 






        wszystko możemy usprawiedliwić 
        niewolą. Wolnym gorzej. Wolni 
        źródła wszelkich nieszczęść 
        muszą szukać w sobie. 
          - Co pan mówi, doktorze? To 
        straszne. 
          - Pan się zgrywa, mistrzu. Nic 
        nie jest straszne i wszystko 
        jest straszne. 
          - Dlaczego pan do mnie mówi: 
        mistrzu? Przecież jestem grudką 
        prochu, która może pojutrze 
        obróci się jeszcze raz w proch. 
          - Pan ma gorączkę. Niech pan 
        idzie ze mną. Zajdziemy do 
        wieczora. Tam jest bezpiecznie. 
        Tam śmierć żyje razem z nami, za 
        pan brat, w obleśnej komitywie. 
        Łazi w nocy po korytarzach, 
        pokojach, magazynach. Jeśli pan 
        się jej boi, niech pan idzie jej 
        na spotkanie. Do wieczora 
        dojdziemy. Po zachodzie słońca 
        zrobię panu elektrokardiogram, 
        obejrzymy sobie pańską linię 
        życia. 
          - Dziękuję, doktorze. Mam 
        swoją drogę. Muszę wydrukować 
        wiersze, na które czeka pewien 
        człowiek. Nieznany człowiek 
        ukrywający się pod literą Z. On 
        chce zostawić ślad po sobie. 
        Wierzy, że ktoś kiedyś, może 
        ludzie, może jakieś stworzenia 
        rozumne, a może po prostu 
        bogowie, on wierzy, że ktoś z 
        jego hieroglifów odczyta kiedyś 
        bardzo ważną prawdę. 
          Docent zachwiał się leciutko i 
        poprawił kapelusz na białej jak 
        śnieg głowie. 
          - Ja też wierzyłem kiedyś. Ja 
        też pisałem wiersze. Do 
        widzenia, mistrzu. 
          - Do widzenia, doktorze. 
        Bardzo mi było miło spotkać się 
        z panem wtedy i teraz. 
          - Ładnie pan to powiedział, 
        dziękuję. Do widzenia raz 
        jeszcze, mistrzu. 
          Co on mnie obchodzi, pomyślał 
        Siódmy. Dlaczego celebruję te 
        spotkania i rozstania. Pytam, 
        odpowiadam, zagajam, przerywam, 
        żartuję, ripostuję. Po co ta 






        gra. Żeby zabić myśli. Żeby 
        rozładować ten akumlator w 
        sobie, który brzęczy, wibruje, 
        rzęzi i nie daje spokoju. 
          Jakiś kocur wylazł nie wiadomo 
        skąd i szedł przez parking 
        dziwnym kroczkiem, chwiał się 
        podobnie jak doktor i szukał 
        samochodu z ciepłym silnikiem. 
        Ale prawie wszystkie stanowiska 
        były puste, więc dowlókł się z 
        trudem, topiąc się beznadziejnie 
        w śniegu, więc dowlókł się 
        wreszcie do jakiejś syreny 
        okrytej plandeką, wlazł pod nią, 
        chwilę kiwał się na wszystkie 
        strony, aż wreszcie przewrócił 
        się na bok, odrzucił do tyłu 
        głowę z wyrazem cierpienia w 
        chudym pyszczku. 
          Siódmy rzucił się do ucieczki, 
        bo wiedział, że kocur zacznie 
        zaraz umierać. Przebiegł tak 
        ostrożnym kroczkiem kilkanaście 
        metrów, aż węgieł domu zakrył 
        ten fatalny parking i tę 
        plandekę wyplamioną, nieboskłon 
        warszawskiego kota. 
          Tylko tego brakowało, 
        powiedział do siebie. No już 
        dobrze. Już jestem daleko. 
        Wielki plac otworzył się przed 
        nim, w środku stał ten sławny 
        pałac, pamiątka po Józefie 
        Wissarionowiczu. Stał prawie do 
        połowy zanurzony w chmurach, a 
        właściwie w jednej wielkiej 
        chmurze, w jednym wielkim, 
        brudnym kłaku zamrożonego pyłu 
        wodnego, co tego dnia 
        zakotwiczył się nad Warszawą. 
          Siódmy poczuł nagle 
        bezsensowną ulgę. Ta ogromna 
        ilość powietrza, wolnej 
        przestrzeni, szarego nieba, 
        które przed wieczorem pęknie nad 
        horyzontem, pokazując czerwoną 
        łunę i czarne strzępiaste obłoki 
        zatrzymane w dzikim pędzie, 
        jakie stały nad horyzontem 
        wtedy, gdy krzyżowano Chrystusa. 
          Zatrzymał się przy szklanej 
        ścianie hotelu. W środku, za 
        kontuarem recepcji spał jakiś 
        facet, absolutny cywil. 






        Aluminiowe drzwi były 
        zabarykadowane i nikt pewnie nie 
        mógł wejść ani wyjść z tego 
        reprezentacyjnego hotelu. Na 
        szklanej ścianie, popstrzonej 
        jeszcze śladami po kroplach 
        jesiennych deszczów, na tej 
        wielkiej ścianie spały muchy, 
        może spały, a może to był ich 
        cmentarz i nigdy się już nie 
        obudzą do życia. 
          Siódmy patrzył przez tę 
        przejrzystą ścianę i widział 
        jakiś na wpół żywy wazon, to 
        znaczy ledwo dyszącą roślinę w 
        wielkiej drewnianej donicy, 
        skórzany fotel przed pustym 
        stolikiem, kawałek czerwonego 
        dywanu i telewizor. Duży 
        kolorowy aparat, który pokazywał 
        w zbliżeniu generała. Generał, 
        wyprostowany, uroczysty, 
        przemawiał już tak od kilku dni, 
        a przemawiając zapewne dziękował 
        raz jeszcze z całego serca 
        ościennemu mocarstwu. 
          Siódmy patrzył na niemo 
        poruszające się wargi generała, 
        patrzył tak długo, aż do bólu w 
        oczach, i słuchał wielkiego 
        szumu, co jak potężny chorał 
        rósł w jego głowie, nad jego 
        głową, wszędzie dokoła i hen w 
        górze, nad chmurami, nad niebem, 
        nad wszystkim, co jest i czego 
        nie ma, Siódmy tak patrzył długą 
        chwilę, a potem sam sobie się 
        dziwiąc, sam patrząc na siebie z 
        boku ze zdziwieniem, potem wyjął 
        spod pachy łom, a właściwie łapę 
        ciesielską do wyrywania gwoździ 
        z rusztowań, więc wydobył ten 
        łom i wtedy kątem oka zobaczył, 
        że skądś nadbiega ten agent w 
        futrzanej czapeczce, że podnosi 
        obie ręce do góry i woła coś 
        ostrzegawczo, że w tym jego 
        biegu i geście rąk jest coś 
        rozpaczliwie ludzkiego, jest 
        jakieś uniwersalne zagrożenie, 
        jakiś straszny lęk przed 
        pogwałceniem tabu, przed 
        śmiertelnym grzechem.
          Ale już było za późno. Siódmy 
        uderzył z całej siły łomem w 






        szklaną ścianę. Porysowała się 
        promieniście, ale nie rozpadła 
        się, więc uderzył drugi raz, 
        trzeci, wyłamał w grubym szkle 
        wielki, nieforemny otwór, wszedł 
        w ten loch ziejący dobrym 
        ciepłem, wszedł do środka, 
        mignęła mu gdzieś w przelocie 
        wykrzywiona przerażeniem twarz 
        recepcjonisty, albo agenta 
        udającego recepcjonistę, wszedł 
        więc na skraj holu i jednym 
        uderzeniem rozbił telewizor, 
        który raptem jakby zapadł w 
        siebie, skurczył się, a potem 
        bardzo wolno wydawał z siebie 
        jakieś części metalu, szkła, 
        kolorowej materii. Lecz wtedy 
        już ziemia zaczynała uciekać 
        spod nóg Siódmego i wydało mu 
        się, że cała kula ziemska ucieka 
        mu spod stóp, że rozpoczyna 
        daleki lot kosmiczny, który nie 
        wiadomo gdzie się skończy. Mam 
        glicerynę pod palcami, 
        przeleciała mu resztka ostatniej 
        myśli. Ale niech popełnię 
        samobójstwo przy pomocy 
        naturalnej śmierci. 
          I poleciał wolno, bez 
        pośpiechu do tyłu, i upadł na 
        marmurową posadzkę rozsypując 
        dokoła siebie już nikomu 
        niepotrzebny dobytek: łom, torbę 
        i ten zwitek gazety rosyjskiej, 
        którą mu ludzie zakryją twarz, 
        kiedy będzie nieżywy czekać na 
        wóz asenizacyjny. 
          Tak umarł zimowego dnia w 
        mieście stołecznym Warszawie 
        dziewięćdziesiąt dziewięć 
        miliardów, dziewięćset 
        dziewięćdziesiąt dziewięć 
        milionów, dziewięćset 
        dziewięćdziesiąt dziewięć 
        tysięcy, dziewięćset 
        dziewięćdziesiąty siódmy od 
        początku świata człowiek. 
          A z torby leżącej obok niego 
        wysunęła się matryca z wierszem 
        i ze słabym śladem kuli. 
        
        wiersz to styl przyszłości@ 
        wierszem mówił Chrystus@ 
        wierszem mówi wnuk Stalina@ 






        wierszem będzie mówił@ ten co 
        wysadzi świat@ we wszechświat@ 
        
          Ja:
        
          Wiatr szamocze połówką drzwi, 
        które uderzają o ścianę obitą 
        spłowiałymi deskami. Nikt nie 
        wychodzi na ganek. Gdzieś w 
        ogrodzie, albo może u sąsiadów, 
        gra patefon. Ochrypły głos 
        śpiewaka faluje deformowany 
        przez rozciągniętą sprężynę 
        aparatu. A tam, ulicą 
        piaszczystą oddala się w stronę 
        przejazdu kolejowego sześcio_, 
        siedmioletni chłopczyna z 
        idiotyczną grzywką nad czołem. 
        On się właściwie nie oddala, on 
        po prostu pędzi przed sobą krowę 
        na łąki nad rzeką po południowym 
        udoju. Smaga ją, leniwą, 
        zmęczoną upałem i drogą, smaga 
        ją witką, po nogach utytłanych 
        krowińcem. W cieniu wisien, co 
        zwisają z czyjegoś sadu nad 
        drogą, spotyka tego człowieka z 
        krzyżem na plecach, brata 
        Chrystusa, co pozostał kiedyś z 
        nami. Ale to nie krzyż, tylko 
        winkiel ciesielski, i to nie 
        brat Chrystusa - a może i brat - 
        lecz wędrowny rzemieślnik, co 
        idzie za robotą, za powołaniem 
        człowieczym. 
          Ból, cierpienie, męka. Jeszcze 
        raz to samo. Znowu się ludzie 
        męczą i męczą innych. 
        Najokrutniejsze stworzenia tej 
        galaktyki, a kto wie czy nie 
        sąsiednich także. 
          Już nie mogę tak odchodzić i 
        wracać po całych wiecznościach. 
        Skryję się w Puszkarni i 
        przeczekam. Pójdę polami, 
        łąkami, młodymi lasami do 
        Puszkarni, która jest 
        cmentarzyskiem umarłych i 
        zapomnianych demonów zła i 
        dobra. Wędrownych, co zbłądzili 
        tu z innych wszechświatów, i 
        miejscowych, co powracali nie 
        wiadomo skąd. 
          Wszyscy tu się męczą. Otrute 
        drzewa, zarzynane zwierzęta, 






        torturowani ludzie. Wracam na tę 
        ziemię od nowa zazielenioną i od 
        nowa zbłękitniałą wodami 
        oceanów, wracam z nadzieją i 
        wita mnie jeszcze raz płacz i 
        zgrzytanie zębów. Jeszcze nie 
        kres mojej nieśmiertelności. 
        Gdzież to cierpiące stworzenie, 
        za którym pójdę teraz, w jeszcze 
        jedną drogę krzyżową. Ty nim 
        jesteś, który dotknąłeś wzrokiem 
        moich słów, otarłeś się 
        przeczuciem o moje myśli, 
        zląkłeś się raptem mego cienia w 
        biały dzień albo kiedy staję za 
        czarną szybą twego okna nad 
        ranem. 
          Jeszcze przed nami straszna 
        wieczność. 


