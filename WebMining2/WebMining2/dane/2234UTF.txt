Jadwiga Stańczakowa
Boicie się czarnego ptaka?
        
                        Tom
        
                  Całość w tomach
        
        
        
        
        
        
        
        
        
        
        Polski Związek Niewidomych
        Zakład Nagrań i Wydawnictw
               Warszawa 1993






        
        
        
        
        
        
        
        
        
        
        
          Tłoczono drukiem punktowym 
        dla niewidomych 
        w Drukarni PZN, Warszawa, 
        ul. Konwiktorska 9 
        Pap. kart. 140 g kl. III_Bą1
        
        Przedruk z wydawnictwa 
        "Państwowy Instytut 
        Wydawniczy", Warszawa 1989
        
        
          Pisała K. Jurczyk. 
          Korekty dokonały
          K. Kruk 
          i B. Krajewska
          Jadwiga Stańczakowa urodziła 
        się 1919 roku w Warszawie. 
        Zadebiutowała w roku 1979 
        tomikiem wierszy "Niewidoma". Od 
        tego czasu opublikowała zbiory 
        poetyckie: "Magia niewidzenia" 
        (1984), "Depresje i wróżby" 
        (1984), "Na żywo" (1987), oraz 
        tomy krótkich opowiadań: 
        "Ślepak" (1982) i "Przejścia" 
        (1986). Cennym walorem jej prozy 
        jest oszczędna, potoczna 
        narracja i umiejętność 
        utrwalania tego, co najbardziej 
        ulotne, a co stanowi smak czasu, 
        smak przeszłości. 
          "Wybór poezji" oraz zbiory 
        opowiadań "Ślepak" i "Przejścia" 
        są nagrane na kasety 
        magnetofonowe. 
        
          Chude imieniny
        
          Malutkie szczęścia
        
          Ranek. Budzę się. Patrzę na 
        zaistniałe dla mnie na nowo 
        gałęzie jesionów. I na smugi 
        przelatujących ptaków. 






          Wstaję. Szykuję sobie 
        śniadanie. Stefan jeszcze śpi. 
        Lubię sama gospodarować w 
        kuchni, nie obijać się o nikogo. 
        Parzę kawę. Przypominam sobie, 
        że została odkryta dzięki kozom, 
        które okazywały niezwykłą 
        żywotność po obskubaniu jej 
        ziaren. 
          Bije zegar. Czas medytacji. 
        Zamykam się w telewizorowym. 
        Siadam w fotelu. Miron trochę 
        się podśmiewał z moich medytacji 
        i leczenia psychotronicznego. 
        Ale uważał, że to dla mnie 
        dobre. 
          Teraz nastawiam Mozarta. 
        Słucham i czytam brajlowską 
        książkę. 
          Przetoczył się upalny ranek. 
        Zapach duszonego mięsa. W kuchni 
        pani Hela pobrzękuje garnkami. 
        Stoję oparta o kuchenny kredens. 
        Piję południową neskę. 
          - Wie pani - odzywa się pani 
        Hela - wczoraj na 
        Czerniakowskiej włamali się do 
        emeryta i zadźgali go nożem. 
          Popołudnie. Robię w brajlu 
        "rozpiskę" - notatki do zajęć z 
        Ulą. O, jest Ula. 
          - Ula, na tacy leży mój nowy 
        "kawałek" - mówię. - Poprawimy 
        błędy i zaraz nagramy. Później 
        mamy listy do wysłania i 
        obrajlowanie płyt i kaset, 
        potem...
          - Dobrze, pani Jadwigo, 
        bierzemy się do roboty. 
          Ciepło. Ruch na ulicy 
        mniejszy. Idziemy na spacer. 
          Ania wypatrzyła dla nas uroczy 
        ogródek na Emilii Plater. A 
        właściwie wyjątkowe podwórze. 
        Jest tam figura Matki Boskiej 
        pośród krzaków bzu, kwiatów i 
        paproci. W głębi drzewa, 
        żywopłoty, trawnik, dużo ławek. 
        Mur z cegieł oddziela to 
        podwórze od innego, na Hożej, 
        może od "Caritasu". Pusto. 
        Cisza. Kręcą się koty. Siadamy 
        na ławce w trawie. Wpatruję się 
        w korony drzew. Ula głaszcze 
        kota. Jest tak dobrze, że nie 






        chce się nawet słuchać czytania. 
          Wieczór. Jestem sama. Ścieram 
        kurze z mebli i z podłogi na 
        klęczkach. Dobrze się przy tym 
        rozmyśla. Na kolację robię sobie 
        danie własnego pomysłu - błyskawiczny 
        kleik na mleku z rozgniecionymi 
        truskawkami. Pycha! 
          Zrobiło się ciemno. Teraz nic 
        nie uratuje mnie od spaceru. 
        Lubię samotne spacery. Ale za 
        każdym razem trudno mi zmusić 
        się do wyjścia. Biorę laskę. 
        Zamykam mieszkanie. 
          Ulica. Od murów bije ciepło. 
        Idę w stronę Emilii Plater. 
        Omijam dołek pod 
        siedemdziesiątym czwartym. 
        Obwodzę laską kiosk. Zakręcam. 
        Mogę się posunąć najwyżej 
        dwadzieścia kroków. Dalej jest 
        rusztowanie. Raz, dwa, trzy...
          Zawracam. Mijam mój dom. Zaraz 
        znowu muszę zacząć liczyć kroki. 
        Koło mleczarni reperowali rury. 
        Wykop zasypali. Ale nie położyli 
        płyt. Płyty stoją pod murem. A 
        na środku chodnika jest 
        piaszczyste wgłębienie. 
        Przesuwam się tuż przy murze. 
        Dom Chudej Zosi ze starymi 
        kopułkami przy bramie. Dalej 
        oświetlone sklepiki. Dochodzę do 
        "uroczyska" za kioskiem, które 
        Miron wypatrzył dla mnie do 
        siadywania z brajlowską książką. 
        Ale teraz zrobili tu dla dzieci 
        placyk zabaw. Wracam. Patrzę na 
        jesiony. Czarne gałęzie tańczą. 
        Światło latarń jest jasne. 
        Przechodniów mało. Próbuję iść 
        wzdłuż muru nie posługując się 
        białą laską. Mogę! Idę jak 
        człowiek widzący. Przypomina mi 
        się piosenka mojej młodości:
        
          Kiedy kończy się dzień i 
        spływa mrok,@ idziesz za mną jak 
        cień, idziesz krok w krok,@ choć 
        nie ma cię, żyjesz w myślach i w 
        snach@ i widzą cię moje oczy, 
        oczy we łzach.@
        
          Pół wieku temu Jaś śpiewał mi 
        tę piosenkę. A kiedy ja 






        próbowałam, wyśmiewał się ze 
        mnie, że fałszuję. 
          W domu nie ma nikogo. Tyka 
        zegar.  Kiedyś stanął. Wtedy 
        cisza zgęstniała i zrobiła się 
        mniej przyjemna. Sprawdzam 
        jesiony. Z mojego okna wydają 
        się o wiele bliższe niż z dołu. 
        Ścielę łóżko. Jestem rada, że 
        minął dzień. W radio Vivaldi. 
        Zabieram się do czytania 
        "Naszego Świata". Czy to 
        właściwa nazwa dla brajlowskiego 
        czasopisma? Świat jest jeden. 
        Tylko po ślepemu odbiór inny. 
        
          Opowieści moich butów
        
          Zabieram się do porządków. 
        Otwieram szafkę z butami. 
        Wyciągam półbuty z czasów Starej 
        Gosposi. I od razu czuję na 
        twarzy krople deszczu. 
          Jestem ze Stasią na skwerku na 
        Lindleya. Nosimy nieprzemakalne 
        peleryny. Krążymy po mokrych 
        alejkach. Stasia opowiada o 
        swojej pierwszej miłości: 
          - Chodziłam wtedy do szkoły. 
        Moja rodzina była stateczna. A 
        on komunista. Dostał się do 
        więzienia. Odwiedzałam go po 
        kryjomu. Potem nasze drogi się 
        rozeszły. Spotkaliśmy się po 
        wojnie. Oświadczył mi się. Ale 
        moja starsza siostra nie była 
        jeszcze zamężna. Nie chciałam 
        wyjść za mąż przed nią. Więc 
        Aleksander się ożenił. Ma syna. 
        A parę lat później, jak w sadze 
        rodzinnej, odbyły się w tym 
        samym dniu dwa śluby - mój z 
        pułkownikiem R. i mojej siostry 
        z Adamem B. Kiedy owdowiałam, 
        Aleksander zaczął mnie 
        odwiedzać. Mówił, że nigdy nie 
        kochał żadnej kobiety poza mną. 
          Wydaje mi się, że słyszę 
        łagodny głos Stasi. Aleksander 
        odwiedzał ją do końca jej życia. 
        Był z pękiem róż na pogrzebie. 
          Pakuję półbuty do szafki. Może 
        się kiedyś przydadzą na ulewę. 
          Wyjmuję pantofle na wysokim 
        obcasie z brązowo_białej skóry. 






        Obcasy stukają po asfalcie. Idę 
        z Marysią ulicą Mazowiecką. 
        Wchodzimy do jakiegoś domu. 
        Jedziemy windą. Nieduża sala. 
        Odbywa się tu spotkanie z Żydami 
        z Ameryki. Opowiadam im o 
        getcie. Zadają dziwne pytania. 
        Ktoś wątpi, żeby cała rodzina 
        mogła się uratować. Potem 
        podchodzą, ściskają moją rękę. 
        Obiecują napisać. Ale nikt nie 
        napisał. 
          Marysia mówiła wtedy, że moje 
        pantofle są bardzo eleganckie. 
        Teraz mają dla mnie za wysokie 
        obcasy. Ale niech sobie stoją. 
          O, wypadły brązowe sandały! 
        Jakie zdarte. Miały iść na 
        śmietnik. Ale nadszedł kryzys i 
        zostały. A potem o nich 
        zapomniałam. 
          Kupiłam te sandały przed 
        pierwszą wizytą u Borków na wsi. 
        Ania poznała Krysię Borkównę na 
        koloniach. Miały wtedy po osiem 
        lat. Zimą Krysia z matką nas 
        odwiedziły. A następnego lata 
        wybrałam się do nich z Anią. 
        Teresa, młodsza siostra Krysi, 
        przyjechała po nas na przystanek 
        autobusu furą zaprzężoną w 
        szkapę. 
          Borkowie mieszkali wtedy w 
        chacie krytej słomą. Chodziło 
        się za stodołę. A na drugi rok 
        mieli już dom z gankiem, o który 
        Borkowa wykłóciła się z Borkiem. 
        Ustawili wtedy wychodek z trojga 
        drzwi starego domku i 
        zawieszonego z przodu koca. 
        Teresa nazywała go kawiarenką. 
        Dachu nie było. Kiedy deszcz 
        padał, chodziło się z parasolem. 
          Ale najlepiej wspominam 
        pierwszy pobyt. Lato było 
        upalne. Borkowie od świtu w 
        polu. A my wędrowałyśmy po 
        miedzach, śmiałyśmy się wciąż, 
        śpiewałyśmy naszą piosenkę - 
        "Przyjechała do Górek mama z 
        Anią...". Kiedy przechodziłam w 
        spodniach koło chałup, chłopaki 
        wiejskie podrwiwały ze mnie. 
          Któregoś dnia odkryłyśmy w 
        choinie grób powstańca z 






        sześćdziesiątego trzeciego roku. 
        Obok rosły wielkie kanie. 
        Borkowa nam te kanie usmażyła. 
        Miały smak skóry. Pod wieczór 
        syn Borków wyciągnął gramofon z 
        tubą. Nastawił chrypliwego walca 
        "Nad pięknym modrym Dunajem". 
          - Mama, tata, do tańca! - 
        zawołał. 
          Mały Borek objął wpół dużą 
        Borkową i zaczęli ze śmiechem 
        wirować po podwórzu. Ania 
        porwała mnie i wtedy od moich 
        sandałów odpadła podeszwa. 
        Dzieci Borków oklaskiwały nas. 
          Dzwoni telefon. Zatrzaskuję 
        szafkę. Mam dosyć opowieści 
        moich butów. Niech teraz odezwie 
        się człowiek. 
        
          Wielkanoc
        
          Wchodzę ze Stefanem do Ani i 
        Tomka. Wszyscy kłębią się w 
        przedpokoju - ludzie i koty. 
          - Babciu - woła Justyna. - Mam 
        dla ciebie prezent, prawdziwa 
        podkowa. Znalazłam ją. 
          - Poczekajcie chwilę - mówi 
        Ania - barszcz już się gotuje. 
          Staję w słońcu, w otwartych 
        drzwiach balkonu. Balkon bez 
        roślin, bo koty zżerają. 
          Pan Florian siedzi za stołem. 
          - Najpierw powiedziała, że 
        musi oddać rower do reperacji - 
        opowiada. - No, to dałem jej 
        trzy tysiące. A za parę dni 
        przyleciała, że mają podatek do 
        zapłacenia. Poszło dziesięć 
        tysiączków. A mięso z mojej 
        kartki wykupywała dla siebie za 
        moje pieniądze. 
          - To ci z Wesołej? - zdziwił 
        się Tomek. - Pan ich chwalił, że 
        tak panu pomagają. 
          - Ano, było, ale się skończyło 
        - wycedził pan Florian - i żeśmy 
        się rozstali. 
          Dzielimy się jajkiem. Przy 
        składaniu życzeń pan Florian 
        milczy, wreszcie odzywa się ze 
        znacznym opóźnieniem: 
          - Życzę wszystkim tu 
        zgromadzonym zdróweczka, 






        słoneczka, szczęścia i mamony. 
          Śmiechy. Oklaski. 
          Teściowa Ani, Marychna, 
        przyspiesza akcję w kuchni. We 
        trzy z Justyną ustawiają na 
        stole półmiski i salaterki. 
          - Z wiwatem - mówi Stefan, bo 
        słychać z ulicy wielkanocne 
        wystrzały. 
          Tomek nastawia "Oratorium na 
        Wielkanoc" Bacha. 
          - Prawda, jaki wspaniały jest 
        ten adapter? - mówi. 
          - Tak - potwierdzam - ale 
        cena...
          - Czyście widzieli w telewizji 
        tych chłopaków, którzy ukradli 
        figurę świętego Wojciecha? - 
        pyta Marychna. - Tacy młodzi. To 
        potworne. 
          - Niewielka dla tego pociecha, 
        kto kradnie świętego Wojciecha - 
        podsumowuje pan Florian. 
          - Pani Hela lubi licytować 
        okropności - mówię. - Wczoraj 
        przy śniadaniu powiedziała, że 
        to świętokradztwo to jeszcze 
        nic. Podobno na jakimś cmentarzu 
        pochowali kobietę. A parę 
        tygodni później w tym samym 
        miejscu drugą. A potem postawili 
        pomnik. 
          - Ale której? - pyta Justyna. 
          Ania podaje ciasta. 
          - Pyszny sernik - chwali 
        Marychna - ale jest w nim jakiś 
        drobny felerek. 
          Czuję się trochę znużona. 
        Wycofuję się do pokoju Justyny. 
        Podchodzę do biurka. Na nim 
        pełno rzeczy. Wpatruję się w nie 
        intensywnie. I pac! Kładę rękę 
        na pudełku kredek. A teraz pac! 
        Na książce. Nie ma obrazu. Ale 
        może cień cienia daje mi sygnał. 
        Moja pani docent powiedziała, że 
        to już jest rodzaj widzenia. 
          Z dużego pokoju słychać 
        rozmowy, toasty. Wchodzę do 
        kuchenki. Jest taka mała, że 
        można jednocześnie dotknąć 
        stołu, kuchenki gazowej i zlewu. 
        I jeszcze po drodze któregoś 
        kota. Dotykam sterty naczyń w 
        zlewie. Trzeba będzie pozmywać. 






        Ania na pewno zmęczona. Odkręcam 
        kran...
        
          Dzwoni sygnaturka w 
        "Caritasie". Otwieram oczy. Leżę 
        na moim tapczanie. W domu cisza. 
        Ania, Tomek i Justyna w górach. 
        Dotykam wskazówek zegarka - 
        piąta. Minął pierwszy dzień 
        Wielkanocy. Dobrze, że 
        sygnaturka wyrwała mnie z marzeń 
        akurat wtedy, kiedy zabierałam 
        się do zmywania. 
        
          Darzyć miłością
        
          Ania F., siostrzenica mojego 
        ojca, w trzynastym roku życia 
        została sierotą. Moi rodzice 
        wzięli ją na wychowanie. Była 
        dla mnie starszą siostrą. 
        Wcześnie zaczęła pracować. Kilka 
        lat przed wojną wyszła za 
        laryngologa Benedykta C. W 
        czasie wojny znaleźli się w 
        Rumunii. Przebyli razem kampanię 
        wojenną na froncie zachodnim - 
        on jako oficer, ona jako 
        pielęgniarka. Zostali w Anglii. 
        W czterdziestym piątym roku 
        udało im się przyjechać na jeden 
        dzień do Gdyni statkiem z 
        repatriantami. Widzieliśmy się 
        wtedy z nimi. Potem przenieśli 
        się do Ameryki. Benedykt umarł 
        tam na raka. Po paru latach Ania 
        wróciła do Londynu i wyszła po 
        raz drugi za mąż za kolegę 
        Benedykta, doktora Józefa F. 
          Długo nie przyjeżdżała do 
        Polski. Odwiedziła nas dopiero 
        na początku lat 
        siedemdziesiątych. W 
        osiemdziesiątym szóstym roku 
        doktor F. zmarł. Wiosną 
        osiemdziesiątego siódmego roku 
        Ania postanowiła znów do nas 
        przyjechać. 
          Życie rodzinne skoncentrowało 
        się wokół tego wydarzenia. 
        Odnowiłam mieszkanie. Niech Ania 
        zobaczy, że ja, chociaż 
        niewidoma, mam energię i dbam o 
        dom. Cieszyłam się, że pozna 
        bliżej moje życie. 






          Powitałam Anię w przedpokoju 
        na Hożej. Tak, to była ona - jej 
        ciepły głos. Poczułam wielką 
        radość. 
          Ania zajęła pokoik niegdyś 
        Dziadka, potem Mirona. 
        Pochwaliła mieszkanie, że ładne 
        i czyste. 
          - Ale te suche bukiety 
        mogłabyś wyrzucić, Jadwisiu - 
        powiedziała - to siedlisko 
        kurzu. 
          Trochę mnie to uraziło. Te 
        bukiety ułożył Miron. 
          Dostrzegła także kurz na 
        żyrandolu, o którym wszyscy 
        zapomnieli. 
          Nadszedł wieczór. Zostałyśmy 
        same. Ania położyła się z 
        termoforem. (Cierpiała na 
        dolegliwości kręgosłupa.) 
        Słuchałyśmy z taśmy "Legendy 
        przyjaźni" - audycji o mnie i o 
        Mironie. Ania się rozpłakała. 
          Następnego dnia koniecznie 
        chciała robić zakupy. 
          Wybrałyśmy się do Pewexu. Ania 
        szła z trudem. Podpierała się 
        parasolką. Ja z białą laską 
        komenderowałam:
          - Teraz na lewo, na drugą 
        stronę! Prosto!
          Dostałyśmy paragon na soki, 
        czekoladę i sardynki. 
        Podchodzimy do kasy. 
          - Tu się nie płaci złotówkami 
        - mówi kasjerka. 
          - Ojej - zmartwiła się Ania - 
        a ja nie wzięłam ze sobą 
        dolarów. 
          Gubiła się całkowicie w 
        dwuwalutowości naszego kraju. Do 
        fryzjera wybierała się z 
        dolarami. Któregoś dnia stałyśmy 
        przed zieloną budką. Ania 
        płaciła za pomidory. Nagle 
        usłyszałam, że mówi o dolarach. 
        Rzuciłam się do niej:
          - Aniuś, tu się nie płaci 
        dolarami!
          A baba w budce:
          - Niech pani zostawi te 
        dolary. 
          Ania interesowała się 
        polityką. Wieczorem słuchałyśmy 






        dziennika. Nazywała go "newsy" - 
        ta nazwa przyjęła się w 
        rodzinie. Najbardziej cieszyła 
        się, kiedy słyszała o pani 
        Thatcher. 
          - To mądra baba - mówiła. 
          - Aniuś - zapytałam któregoś 
        wieczora - czy ty uważasz za 
        Ojczyznę Anglię, czy Polskę?
          - Obydwa kraje jednakowo - 
        odpowiedziała. 
          Każdego popołudnia Ania 
        pytała:
          - Jadwisiu, czy jest w domu 
        jakiś alkohol?
          A ja odpowiadałam niezmiennie:
          - Tak. Butelka "Soplicy". 
          - Czy nie jest słodka?
          - Nie, skąd. Piłaś ją wczoraj, 
        Aniuś. 
          - Ach, tak. Lubię codziennie 
        po południu wypić drinka. To mi 
        jest potrzebne. No, to twoje 
        zdrowie!
          Cała rodzina starała się 
        urozmaicić program tej wizyty. 
        Ania była na wieczorze piosenek 
        Hemara w teatrze "Ateneum", w 
        Wilanowie, na Starym Mieście. 
          W przeddzień wyjazdu zaprosiła 
        całą rodzinę na obiad do 
        "Szanghaju". To był dzień żałoby 
        narodowej po katastrofie 
        lotniczej w Lasach Kabackich. 
        Nie było więc radosnego 
        nastroju. Rozmowa skupiała się 
        wokół wyboru potraw i ich smaku. 
          Pierwszego wieczora po 
        wyjeździe Ani zatelefonowałam do 
        Stefci, naszej wspólnej kuzynki. 
          - Ona płakała po nocach - 
        powiedziała Stefcia. - Bardzo 
        nad tobą ubolewała. Bała się 
        twoich seansów. - (Stefcia miała 
        na myśli medytacje). - Zdawało 
        jej się, że możesz nie wrócić do 
        rzeczywistości. 
          - O, Boże! A ja myślałam, że 
        ona zrozumie, jakie to dla mnie 
        dobre. Byłam pewna, że odczuła, 
        że jestem szczęśliwym 
        człowiekiem. 
          - Nie przejmuj się. Wrażenia 
        zacierają się w pamięci. A wasze 
        wzajemne uczucie pozostanie. 






          Nazajutrz weszłam do pokoiku 
        Mirona i znalazłam pasek od 
        szlafroka Ani. Stałam z tym 
        paskiem w ręku. I nagle olśniła 
        mnie pewna myśl. Przecież to 
        jest wzajemne!
          Ja też martwiłam się o nią. 
        Dobiega osiemdziesiątki. Jak 
        może w tak złym stanie zdrowia 
        mieszkać sama, poruszać się po 
        mieście? A przecież ona także 
        radzi sobie wspaniale. Żyje 
        samodzielnie, podróżuje, pracuje 
        społecznie w Instytucie imienia 
        Sikorskiego. 
          A może zrozumienie to 
        najtrudniejszy składnik miłości?
        
          Pasje
        
          Niedziela majowa. Jesiony 
        zielenią się za oknem. Czekam na 
        Lecha Emfazego. Obiecał mi, że 
        przeprowadzi ze mną ciekawe 
        ćwiczenia psychotroniczne. Lech 
        Emfazy jest człowiekiem jak z 
        epoki Renesansu - chemik, 
        malarz, poeta, muzykolog, 
        reżyser i aktor, parapsycholog, 
        hipnotyzer. A wszystko, od 
        pisania do chodzenia boso po 
        rozżarzonych węglach, czyni z 
        pasją. 
          Dzwonek. Emfazy. Uściskaliśmy 
        się. Miałam ochotę rozpocząć 
        ćwiczenie. Ale Emfazy podał mi 
        płytę: 
          - To prezent dla pani. 
        Żydowska muzyka ludowa nagrana w 
        Wilnie. Ta płyta mną 
        wstrząsnęła. Zainteresowałem się 
        sprawami żydowskimi. Uczę się 
        jidysz u profesora M. O, ma pani 
        adapter! Doskonale. Posłuchamy 
        kawałka. 
          Śpiew i skoczne dźwięki muzyki 
        wypełniły pokój. Po chwili 
        Emfazy zatrzymał płytę. 
          - Teraz będzie pieśń o mądrym 
        rebem - powiedział. - Ja ten 
        tekst przetłumaczyłem. - Wyjął z 
        kieszeni kartkę. - Będę pani 
        śpiewał razem z muzyką. 
          Płyta ruszyła. 
        






          - Eli Mejłech, mądry rebe,@ 
        raz duchową miał potrzebę...@
         
          - zaczął Emfazy na tle chóru 
        jidysz
         
          - raz duchową miał potrzebę 
        mądry rebe,@ czarny chałat dał 
        na półkę,@ na łysinę wziął 
        jarmułkę,@ wezwał skrzypków, a 
        było ich dwóch,@ i tak 
        skrzypkowie dwaj weseli@ 
        skrzypkowato zaskrzypieli,@ tak 
        skrzypkowo zaskrzypieli mu we 
        dwóch,@ i tak skrzypkowie dwaj 
        weseli@ skrzypkowato 
        zaskrzypieli,@ że radował się 
        rebego mądry duch...@
        
          Potem długo gadaliśmy o 
        sprawach żydowskich. O ćwiczeniu 
        zapomnieliśmy zupełnie. 
        
          O krok od Warszawy
        
          Śródborów, 1 czerwca 1978 r. 
          Jestem ze Stachą w 
        "Śródborowiance". To dom 
        wypoczynkowy Towarzystwa 
        Społeczno_Kulturalnego Żydów w 
        Polsce. Dokoła słychać jidysz, 
        pół polski, pół jidysz. Stacha 
        cieszy się jeszcze bardziej ode 
        mnie. 
          - Już się zaraziłam - mówi. - 
        Ja się czeszę, że jest czysze. 
          - A ja wiersze pyszę - 
        dopowiadam. 
          Odkrywamy las. Ja z obawy 
        przed słońcem chodzę w 
        plastikowym nosie. 
          Wieczór. W Argentynie mecz 
        Polska_Niemcy. Mnie nic nie 
        obchodzi. Stacha na telewizji. 
        Bardzo się przejmuje. O, już 
        wraca. 
          - Uff - wzdycha z ulgą - 
        remis. 
          Nie oderwałam się jeszcze 
        całkowicie od Warszawy. Od 
        przygotowań. Stefan powiedział, 
        że wybieramy się do Śródborowa 
        jak na Księżyc. 
        
          2 czerwca






          Marsz z białą laską do 
        Pogorzeli. Po lasku, piasku, w 
        słońcu, w cieniu. Obie nosimy 
        meksykańskie kapelusze i 
        niewiele ponad to. Szumią 
        brzozy. Woda w strumyku do 
        kostek. Zimna. Czysta. Odzywa 
        się kukułka. Niemądre 
        skojarzenie - jak w starym 
        zegarze. 
        
          3 czerwca
          Niedaleko palił się las. Gdyby 
        tu był Miron, zaciągnąłby mnie 
        na pożar. 
          Pożyczyłyśmy od jednego pana 
        "Politykę" z moim opowiadaniem 
        "Wyjście z getta". Ten pan 
        zbiera materiały o Żydach w 
        czasie okupacji. Opowiada nam, 
        że hitlerowcy dla eksperymentu 
        oślepili trzysta osób. Według 
        ich teorii niewidomi, 
        odpowiednio wychowani, stanowili 
        tańszą od widzących siłę 
        roboczą. Bo nie mieli potrzeb 
        estetycznych. Mogli chodzić w 
        byle jakim ubraniu, mieszkać w 
        nie pomalowanym mieszkaniu. 
          W jadalni wielkie kubki do 
        herbaty. Stacha kupiła sobie 
        szklankę. Zabiera ją ze sobą na 
        posiłki. Ale często zapomina i 
        cierpliwie wraca po nią na 
        drugie piętro. 
        
          4 czerwca
          Niedziela. Są tu takie schody, 
        że się ich widzący boją. A ja 
        nie. Zeszłam sama. Stacha się na 
        mnie rozgniewała, że ja jej na 
        złość. Że jakbym zleciała z tych 
        schodów, toby była jej wina. A 
        ja po prostu chciałam jej 
        oszczędzić wchodzenia po mnie na 
        górę. Ale ona i tak poleciała po 
        szklankę. 
          Nad strumykiem zjazd. Rodziny 
        z dziećmi. Samochody. Radia. 
        Kukułki nie słychać. 
        
          5 czerwca
          Powoli ludzie zaczynają z nami 
        rozmawiać. Jest tu szwagierka 
        Słobodnika. On ma siedemdziesiąt 






        osiem lat. Pożyczyła nam jego 
        wiersze. 
        
          6 czerwca
          Miałyśmy dziś przygodę. 
        Wlazłyśmy na skarpę. Zabrnęłyśmy 
        w kolczaste chaszcze. Zagradza 
        nam drogę to czeremcha, to 
        pościnane brzozy, to jałowiec. A 
        na dole bagnisto. Wreszcie udało 
        nam się ominąć bagna i zjechać 
        na pupach w dół. 
          Wieczór. Stacha czyta mi 
        Słobodnika. Wzrusza się wierszem 
        o Korczaku. Szwagierka 
        Słobodnika opowiadała nam, że w 
        sprawie tego wiersza 
        telefonował do niego 
        Cyrankiewicz. Podobno 
        Cyrankiewicz zbiera materiały na 
        temat Korczaka. 
          Nad Śródborowem krąży burza. 
        Dla mnie burza jest tajemnicza 
        jak w dzieciństwie. 
        
          7 czerwca
          Burza wciąż kołuje. Upał. Chce 
        się spać. Nie chce się pisać. 
        Roboty koło torów. Powykopywali 
        brzózki, zniszczyli skarpę. 
        
          8 czerwca
          Leżę na balkonie. Czytam "Nasz 
        Świat", moje brajlowskie 
        czasopismo. Trudno byłoby mi żyć 
        bez brajla. Nie zastąpi go 
        lektor ani książka mówiona. To 
        czytanie najbardziej podobne do 
        czytania zwykłym drukiem - 
        intymne, bez pośrednictwa. 
        Czytam o Kartezjuszu. Miał 
        zamiar zostać urzędnikiem albo 
        wojskowym. Był w Holandii, w 
        sprawach wojskowych. Spotkał tam 
        holenderskiego uczonego, który 
        zachęcił go do rozmyślań. W noc 
        lutową, w kwaterze wojskowej z 
        żelaznym piecykiem, miał 
        paropłaszczyznowe sny. Śniło mu 
        się, że wchodzi do kościoła. Na 
        schodach zawraca, bo zapomniał 
        pozdrowić jakiegoś człowieka. 
        Potem mu się śniło, że się 
        obudził i swoje sny 
        interpretuje. Po prawdziwym 






        obudzeniu się zapisał te sny. Do 
        nas dotarła wersja pewnego 
        księdza. Uczeni się nad tymi 
        snami głowili. Freud uznał, że 
        to nie wyraz podświadomości, 
        tylko praca umysłu, i że trzeba 
        się trzymać interpretacji 
        Kartezjusza. A sam Kartezjusz 
        wyciągnął z tych snów wnioski, 
        że jego droga nie jest 
        urzędnicza ani wojskowa, tylko 
        naukowa. 
        
          9 czerwca
          Stacha czytała mi wiersze z 
        getta warszawskiego Władysława 
        Szlengla - "Co czytałem 
        umarłym". 
        
          10 czerwca
          Zachorował nagle na serce 
        jeden pan. Zabrali go do 
        szpitala w Otwocku. Tam umarł. 
        Została z nami wdowa. Ludzie 
        przygaszeni. Ale namiętnie 
        słuchają meczu piłki nożnej. 
        Stacha też. Bardzo się 
        denerwuje. 
          Popołudnie. Przyjeżdża Ania z 
        Justyną. Ania uradowana, bo 
        Miron obiecał pilnować kota, 
        kiedy oni wyjadą na wakacje. 
        Daję Ani do czytania wiersze 
        Szlengla. Ale sama jej 
        przerywam, bo chciałabym iść na 
        spacer. Idziemy na łąkę. Po 
        deszczu mokro. Motyl siada na 
        rękawie sweterka Justyny. 
          Wieczór zimny i wietrzny. 
        Zaczynam myśleć o Warszawie. 
        
          11 czerwca
          Niedziela. Wybieramy się ze 
        Stachą do Otwocka. Wiatr mnie 
        popycha, kiedy idę sama z białą 
        laską nie kończącym się 
        chodnikiem. 
          - O, już Hoża - mówi Stacha. 
          W Otwocku jest nie tylko Hoża, 
        ale i Krucza, i Wspólna. Hożą 
        idziemy do kawiarni "Adria". 
        Podobno ładnie urządzona. 
        Zasłony są żółte, jakby świeciło 
        słońce. Czuję się trochę jak w 
        Warszawie, ale kawa tańsza. 






        Kelnerka milsza. 
          Stacha pogrążona we 
        wspomnieniach. Przed laty bywała 
        tu z kimś bliskim. Przychodziła 
        piechotą z Anina czy z Józefowa. 
          Dziś na śniadanie dali 
        śledzia. 
          - Pierwszy raz poczułam, że 
        jestem w żydowskim domu - 
        powiedziała Stacha. 
          Śledzia nie jadła. Bardzo 
        lubi. Ale rano nie uznaje. 
        
          13 czerwca
          Dostałam list od Mirona. 
        Pomyślałam: jest dla mnie w moim 
        pisaniu sędzią surowym i 
        ostatecznym. Ale mógłby być 
        czasami trochę łagodniejszy. 
          Pogoda okropna. Deszcz. Jutro 
        wracamy taksówką do Warszawy. 
        
          14 czerwca, Warszawa
          Rano byłam w Śródborowie. 
        Potem jechałam taksówką. A teraz 
        moje mieszkanie. Hoża. 
          Kiedy się jedzie, czas kręci 
        się razem z przestrzenią. Stąd 
        taki zamęt w głowie. Wciąż 
        jeszcze czuję w sobie las i 
        słyszę tamtych ludzi. Tylko że 
        ich głosy już zatonęły w mojej 
        wyobraźni. 
        
          Gienia
        
          W tym roku poznałam w 
        Śródborowie panią Gienię, 
        sprzątaczkę jednego z 
        sanatoriów. Pani Gienia, po 
        czterdziestce, ma męża inwalidę 
        i trzynastoletniego syna. Jest 
        drobna, ruchliwa, uśmiechnięta. 
        Opiekuje się obłożnie chorą 
        staruszką, panią Elzą. 
          - Ja wstaję o piątej rano - 
        mówi - i wszystko zdążę. Nie 
        mogę opuścić pani Elzy, chociaż 
        na mnie krzyczy. Ona miała dobre 
        życie. Bogata. Podróżowała. A 
        teraz co?
          Któregoś dnia pani Gienia 
        zaprosiła mnie na swoją działkę. 
        Dotykała moją ręką każdej niemal 
        rośliny. 






          - Tu fasolka! Tu truskawka! Tu 
        pomidor! - wykrzykiwała.
          Kiedy indziej zabrała mnie do lasu. 
        Szłam ścieżką z białą laską, a 
        ona zbierała dla mnie poziomki. 
          Potem odkryła leśną polanę. 
        Usiadłyśmy na pniach. Tu jest 
        prawdziwy gaik - powiedziała. - 
        I dęby, i brzozy, i świerki, i 
        kwiatki rozmaite, białe, 
        niebieskie, żółte, jakie tylko. 
        I ptaszki nam śpiewają... A wie 
        pani, ja jestem z bliźniaków. Jak 
        byliśmy całkiem malutcy, mama 
        zostawiła nas pod opieką 
        siostry. Ona poszła bawić się z 
        dzieciakami, a on się udusił. 
        Nie wiadomo, czy mu co do gęby 
        nie wetknęła, żeby nie krzyczał. 
        Nic dziwnego. Miała dopiero 
        osiem lat. On się nazywał Antoś. 
        Dobrze, że zdążyli go ochrzcić. 
        Taki był malutki, i nie ma go. A 
        mój ojciec, pani wie, tylko 
        Antoś i Antoś. Kiedy chodziłyśmy 
        do szkoły, nauka nam nie szła. 
        Ojciec narzekał. "Gdyby nasz 
        Antek żył, ten by miał do nauki 
        głowę." Mieliśmy gospodarstwo. 
        Ojciec nas gonił do roboty. Ale 
        mówił, że z dziewuch żadna 
        pociecha, co innego syn. Na 
        starość miał warsztat stolarski. 
        Tu dopiero sobie folgował: 
        "Antek by mi pomagał, Antek by 
        po mnie przejął." A tak umarł i 
        trzeba było warsztat sprzedać. 
          Zaczął kropić deszcz. 
        Wracałyśmy szybko wilgotną 
        ścieżką. 
          - Niech pani kiedyś przyjedzie 
        do Śródborowa sama - powiedziała 
        pani Gienia - ja będę się panią 
        opiekować. 
          - Świetnie - ucieszyłam się - 
        mało opieki, dużo wolności!
        
          Zalewy
        
          W lipcu byłyśmy ze Stachą w 
        Kazimierzu. Któregoś dnia nad 
        ranem długo wyła syrena. Alarm 
        powodziowy. 
          Wybrałyśmy się na bulwar. A tu 
        schody częściowo zalane. Ktoś 






        podstawił stołek. Ze stołka 
        wchodzimy na murek. I tą drogą 
        na bulwar. Pełno ludzi. 
        Przyglądają się Wiśle, która 
        zalała skarpę i podeszła pod 
        wał. Domek przystani zalany po 
        dach. Idziemy w stronę "Murki". 
        W paru miejscach woda 
        przesączyła się przez wał i leje 
        się na ulicę Krakowską. Ludzie 
        umocowują wał workami z 
        piaskiem. Na ulicy koło "Murki" 
        jezioro. W kawiarni pusto. 
        Podobno turyści mają opuścić 
        schronisko.
           Wracamy. Przy umocnieniach pracuje coraz 
        więcej ludzi. Przyjechało 
        wojsko. Między Kazimierzem i 
        Puławami zalany jakiś odcinek 
        szosy. Nie wiadomo, co z 
        autobusami. 
          Wspinamy się Wąwozem 
        Małachowskiego do Domu Prasy. 
        Wchodzimy do pokoju, a tu 
        telefon. Warszawa. 
          - Jadziu - to moja sąsiadka 
        Nela - niedobra wiadomość. 
        Zalało wasze mieszkanie. 
        Prawdopodobnie pan Stefan 
        zostawił kran otwarty. Nie 
        wiadomo, gdzie on jest. Nie ma 
        kluczy. Trzeba, żebyście 
        natychmiast przyjechały. 
          Przeraziłam się. Naradzałyśmy 
        się ze Stachą, co robić. Pan 
        Florian ma klucze. On siedzi w 
        domu. Ale kto do niego po te 
        klucze pojedzie?
          Znowu telefon, Nela. 
          - Strażak wszedł przez okno w 
        kuchni. Zamknął kran. Ale boję 
        się o mieszkanie, bo było pełno 
        gapiów. I wiedzą, że nie ma 
        nikogo. 
          - No, chyba po drabinie z 
        podwórza nikt się nie będzie 
        dobierał. 
          - Chyba nie. A pana Stefana 
        dalej nie ma, może wyjechał. 
        Dowiem się, jak z zalaniem. 
        Zadzwonię. 
          Po kwadransie jeszcze jeden 
        telefon. 
          - Jadziu, tu Nela. Zbadałam - 
        zalało tylko łazienkę. Wrócił 






        pan Stefan. Wcale się nie 
        przejął. 
        
          Chude imieniny
        
          W ostatnich latach zaczęłam 
        uciekać od imienin do Obór. 
        Któregoś roku piętnastego 
        października przyjechała do mnie 
        cała rodzina. Poszliśmy wszyscy 
        karmić trawą cielęta. 
        Spacerowaliśmy po szeleszczących 
        liściach w parku nad stawem. 
          W tym roku dwa dni przed 
        terminem zapowiedziałam moim:
          - No, to sobie we wtorek 
        wypijemy po kieliszku. 
          Nie przejmowałam się. Kryzys 
        od wielu rzeczy zwalnia. Pan 
        Florian miał przynieść ciasto. 
          Po południu Stefan zaczął 
        majstrować - reperować swoje 
        górne światło, nieczynne co 
        najmniej od roku. Swoje 
        naprawił. Ale wysiadło u mnie. 
          Przyszedł pan Florian z 
        sernikiem i dwiema rolkami 
        papieru toaletowego zamiast 
        kwiatów. Posadziłam go w pokoju 
        Stefana. 
          Dzwonek. Moja siostrzenica 
        Marylka. Zabiera się do robienia 
        kanapek z kartkową kiełbasą. W 
        mig się z tym uporała. Przybrała 
        kanapki jajkiem, pomidorami, 
        podlała keczupem. 
          Dzwonek. Ania, Tomek i 
        Justyna. 
          - Głodni jesteśmy!
          - Głodni!
          - O, wspaniałe - Ania 
        rozpromieniona na widok kanapek. 
          - Mogę ci podarować mydło 
        hiacyntowe - proponuje Tomek - 
        dostałem od reżysera Z. Chcesz?
          - No pewnie - ucieszyłam się. 
        - Wiecie, Chuda Zosia przyniosła 
        mi za papierosy torbę cukierków. 
        A Aldona z rozpędu, ponieważ 
        akurat były w sklepie, kupiła 
        podkolanówki. Zapomniała, że nie 
        nosi. 
          Ania chichocze. 
          - Pani Aldona w 
        podkolanówkach!






          - A przed sklepem jakaś 
        kobieta zaraz zamieniła się z 
        nią - te podkolanówki na 
        szampon. 
          Stefan wnosi do 
        telewizorowego świecznik z 
        korzenia Ani roboty. Świece się 
        palą. Ale obrus trudno znaleźć w 
        zakamarkach segmentów. Więc 
        uroczystość na ceracie.
          Pan Florian co rusz cichutko 
        się wymyka i schodzi na parter 
        do elektrotechnika Drzazgi, żeby nam 
        zreperował światło. Przy 
        kartkowej wiśniówce rozmowa 
        toczy się na temat pralki. 
          Ważne wydarzenie. Tydzień temu 
        Ania włączyła się do kolejki 
        przed sklepem z pralkami. 
        Została zapisana na listę jako 
        setna. Wyznaczono jej dyżur 
        następnego dnia od ósmej 
        wieczorem do dwunastej. 
          Przy tym odstawaniu pralki 
        Ania się bardzo zaziębiła. 
        Następnego dnia pojechała do 
        Torunia na konferencję na temat 
        pisarzy emigracyjnych. Najpierw 
        była straszliwie śpiąca i 
        zasnęła w pierwszym rzędzie. A 
        potem tak ją bolało gardło, że w 
        ogóle nie mogła mówić. Teraz 
        jest uszczęśliwiona, bo udało 
        jej się wpłacić pierwszą ratę na 
        tę pralkę. 
          Profesor Tatarkiewicz na pewno 
        miał rację. Ubogie narody nie są 
        o wiele mniej szczęśliwe od 
        bogatych. Mają swoje radości. 
          Pana Drzazgi wciąż nie ma, 
        świece się kończą. Goście 
        szykują się do wyjścia. Stefan 
        przenosi świecznik do 
        przedpokoju. 
          - To były bogate imieniny - 
        mówi Marylka. 
        
          Piątek musi być
        
          Piątek po południu. Pan 
        Florian wolniutko otwiera nasze 
        drzwi wejściowe, bo ma swój 
        klucz. I jednocześnie dzwoni 
        telefon. 
          - Babciu, to ja. Tata mnie nie 






        odebrał. Jestem okropnie głodna. 
        Przynieś coś. Zatrzasnęliśmy 
        się. Nie mamy kluczy. Przyjedź z 
        kluczem. 
          - Ale gdzie ty jesteś, 
        Justynko?
          - W Domu Kultury, przy szkole. 
          - Zaczekaj chwilę. Czy pan ma 
        sernik, panie Florianie? 
          - Mam. 
          - Mamy sernik, Justynko. Bądź 
        za pół godziny na Chłodnej. Już 
        wychodzę. 
          Na rogu Hożej i Emilii Plater 
        spotykamy Tomka. 
          - Dzień dobry, dokąd idziecie?
          - Na Chłodną. 
          - Macie klucz?
          - Mamy. Justyna dzwoniła, żeś 
        jej nie odebrał. 
          - A, bo ona była w "Zachęcie" 
        ze swoją grupą plastyczną. A ja 
        spotkałem Wieśka i trochę 
        zagadaliśmy się na ulicy. 
          Czekamy na przystanku 
        piętnaście, dwadzieścia minut. 
        Żadnego tramwaju. Niepokoimy się 
        o Justynę.
          - Idziemy pieszo?
          - Idziemy. 
          Dworcowy tunel jak podziemne 
        miasto. 
          - Wy chyba tu błądzicie - mówi 
        Tomek. 
          - Nie, pan Florian w ogóle nie 
        podejmuje się tędy chodzić. 
          Na Chłodnej Justyny nie ma. 
        Tomek znika. Wracają po 
        kwadransie. 
          - Oglądała film w klubie. Ta 
        pani od plastyki, ruda, 
        sympatyczna, powiedziała: 
        "Dobrze, że pan przyszedł. Mam u 
        pana dużą kawę."
          Kot rozkłada się na moich 
        kolanach. Wyraźnie zeszczuplał. 
          - A, bo on chce jeść tylko 
        morszczuka. Nastać się trzeba za 
        tą rybą. A ostatnio, jak 
        powiedziałem, że dla kota, to 
        ludzie wymyślali. 
          Tomek podaje zupę z papierka 
        podwójnej gęstości. On zawsze 
        mówi, że ma mnóstwo rzeczy w 
        domu. Ale bywa różnie. Ania 






        opowiadała, że jak wpadła na 
        jeden dzień z Obór, nie mieli 
        nic. Rzucili się na przysłane 
        przeze mnie gruszki. 
          Tomek ma wspaniałą zaletę - 
        stałą gotowość głośnego czytania 
        i wyboru dobrej lektury dla 
        mnie. 
          Chętnie przystałam na 
        czytanie. OKazało się, że tym 
        razem to Dostojewski, świetny 
        "Bobok" i "Stuletnia". Słuchamy 
        wszyscy - i Justyna, i pan 
        Florian. 
          - To jednak piątek musi być - 
        mówi Tomek na pożegnanie. 
          Wychodzę z panem Florianem. 
        Gorzki zapach jesieni. Moje 
        widoki_światła. 
          - No i co, panie Florianie - 
        mówię - ciekawe te opowiadania, 
        prawda?
          - Ano, ano. Ale i telewizji 
        warto by było posłuchać. 
        
          Dwie choinki i lutnia
        
          Mam w tym roku dwie duże 
        choinki. Jedną przyniósł Stefan, 
        drugą przytaskał Miron. Ta od 
        Stefana stoi jak zawsze w 
        telewizorowym, przybrana 
        bombkami i łańcuchami przez Anię 
        i Justynkę. Mironowa w kącie 
        mojego pokoju. Pachnie. 
          Ania z Tadkiem wyjechali do 
        przyjaciół do MIkołowa. Justynka 
        u dziadków na Woronicza. 
          Zadymka. Dwadzieścia stopni 
        mrozu. Awaria w ciepłowni. 
        Kaloryfery zimne. Stefan w 
        kuchni rozlewa działkowe wino do 
        butelek. 
          Zjawia się Miron. 
          - Nie bałeś się wyjść przy 
        takiej pogodzie? - pytam. 
          - Obudziłem się - (oczywiście 
        jest wieczór) - i pomyślałem: 
        Pójdę na Hożą. Wczoraj tam było 
        miło. Jadzia dobra. Pan Stefan 
        spokojny człowiek. Widok dobry. 
        Mur. Drzewa. Dziedziniec. 
        Gałęzie - plątanina białych, w 
        śniegu, i tych czarnych... A to 
        dla ciebie, płyta. Stara muzyka. 






        Lutnia. 
          Kładę się na tapczanie. Ta 
        lutnia mnie jakby kołysze, 
        wciąga. A przed oczyma kolory - 
        zielenie, niebieskości. 
          Potem Miron czyta mi Lema, 
        jedno z opowiadań Pirxa. 
          Dalej western w telewizji. Tu 
        lutnia, tu western. Słuchamy. 
        Gadamy. Miron komentuje. 
          - O, biją się. Piją. 
        Kieliszki. Saloony. Ta stara 
        Ameryka. Te chamy i te idiotki. 
        
          Epitafium dla nielubianej
        
          Rodzina Marytnych kojarzy się 
        w mojej pamięci z latami 
        pięćdziesiątymi, z pierwszym 
        okresem po powrocie do Warszawy 
        z kilkuletniego pobytu na 
        Wybrzeżu. Mieszkali tu na Hożej 
        obok nas. Byli to trudni 
        sąsiedzi. 
          Marytny ślusarz, pijaczek. Ona 
        także nie stroniła od kieliszka. 
        Trójka rozhukanych dzieci - 
        Antek, Jacek i Aśka. Te dzieci 
        były towarzyszami zabaw Ani. 
        Kończyło się często na 
        interwencji mojej albo Marytnej. 
        Mieli wilczura, który wył 
        godzinami, kiedy nie było ich w 
        domu. 
          Po kilku latach przenieśli się 
        na inną klatkę schodową, od 
        podwórza. Odetchnęliśmy. 
          Nie wiedziałabym nic o nich, 
        ale w ostatnich latach moja 
        gosposia, pani Hela, stała się 
        powiernicą Marytnej. Prowadziły 
        długie rozmowy w bramie i na 
        podwórzu. 
          Jadam obiad w kuchni i wtedy 
        pani Hela opowiada mi nowiny. 
        Przeważnie o morderstwach i 
        kradzieżach. Ale też o 
        sąsiadach. Więc i o Marytnych. 
        Któregoś dnia dowiedziałam się, 
        że Jacek Marytny wyjechał do 
        Belgii. Miał tam pracować jako 
        kierowca. Ale wpadł pod 
        samochód. Nie żyje. 
          Przypomniałam sobie, jak Ania 
        i Antek wozili go wózkiem po 






        dziedzińcu "Caritasu". A potem, 
        kiedy podrósł, pobili się kiedyś 
        z Anią i Marytna mnie 
        zwymyślała. 
          Marytny umarł wkrótce po 
        śmierci syna. Antek się ożenił i 
        wyemigrował do Ameryki. W 
        mieszkaniu została Marytna z 
        Aśką, zięciem i małym wnukiem. 
        Ale z zięciem się nie zgadzali i 
        wyjechał gdzieś w świat. 
          - Ten mały Pawełek Aśki to 
        ładny chłopak - mówi pani Hela. 
        
          W tym roku w czerwcu 
        siedziałam któregoś dnia na 
        balkonie. Na podwórzu hałasowały 
        dzieci. 
          - Przestańcie, cholery, bo wam 
        łby porozbijam! - rozległ się 
        głos Marytnej z ławki pod 
        kasztanem. 
          Wkrótce potem wyjechałam na 
        wakacje. Po powrocie 
        dowiedziałam się od pani Heli, 
        że Marytna miała wylew. Umarła w 
        szpitalu. 
          Nie lubiłam jej. Ale bardzo 
        mnie to obeszło. Związały nas 
        lata przeżyte w jednym domu. 
        Może nie wszystko było takie złe 
        w tej Marytnej jak jej ostry 
        język?
          Przypomniałam sobie, że 
        pracowała jakiś czas w Związku 
        Niewidomych. Była świetną 
        maszynistką. 
          To dziwne, ale ta nielubiana 
        właśnie mnie zwierzyła się przed 
        laty ze swoich dawnych 
        projektów. Stałyśmy na klatce 
        schodowej przed moimi drzwiami. 
        Widocznie odprowadziła mnie ze 
        Związku. Szukałam w torebce 
        kluczy. 
          - Wie pani - powiedziała - 
        miałam wstąpić do klasztoru. I 
        wstąpiłabym, gdyby nie to, że te 
        cholerne zakonnice żądały 
        wielkiego wiana. A mojego ojca 
        nie było na to stać. 
          Dzwonek. Przychodzi do mnie 
        pielęgniarka na zastrzyk. Ta 
        pielęgniarka jest sąsiadką 
        Marytnych. Nie była zachwycona 






        sąsiedztwem, a teraz mówi:
          - Ale się ta Marytna uwinęła. 
        Szkoda kobiety. Ustatkowała się 
        na starość. Opiekowała się 
        wnukiem. Odprowadzała go do 
        szkoły. 
          Pięć miesięcy później Aśka też 
        dostała wylewu i umarła. 
        Pawełkiem zaopiekowała się 
        ciotka. Rodzina Marytnych 
        zniknęła z naszego domu. 
        
          Niebieski wazon
        
          Późnym latem byłam ze Stachą 
        na grobie Mirona. Ułożyłyśmy 
        gladiolusy na jego zielonej 
        mogile. Stacha pomodliła się, ja 
        porozmawiałam z nim w myśli. A 
        trzydziestego października 
        Stacha niespodziewanie umarła. 
          Od dziesięciu lat były 
        niedziele ze Stachą. I teraz 
        właśnie jest niedziela. Bez 
        Stachy. I wszystko to, czego nie 
        ma, pojawia się w myślach. 
          ...Dwunasta. Cieniutkie 
        dzwonienie sygnaturki w 
        "Caritasie". Głos Stachy z 
        ulicy:
          - Jadzia! Jadzia!
          Schodzę. Idziemy na spacer w 
        kwadrat najbliższych ulic. Albo 
        na skwerek. A potem do naszej 
        kawiarenki na rogu. Pijemy 
        "groszki", najmniejsze kawy. 
        Jemy ptysie. Ja wyjadam tylko 
        krem. Pada deszcz czy świeci 
        słońce, tu jest zawsze półmrok. 
        Mruczy radio. Ze Stachą swojsko. 
        Zwierzenia, różne 
        rozpatrywania...
          Po śmierci Stachy odczułam 
        jeszcze wyraźniej, jak byłyśmy 
        sobie bliskie. Wszystko, czego 
        dotykałam, o czym myślałam, 
        miało z nią związek. Na szafce w 
        przedpokoju leżały zniszczone 
        kapcie z futerkiem - kapcie 
        Stachy. Służyły jej przez 
        dziesięć lat chodzenia po moim 
        mieszkaniu. Dotknęłam ich. Na 
        palcach była dziura. Puszek 
        wyleniały. 
          Stacha trafiła do mnie z 






        ogłoszenia. Poszukiwałam 
        lektorki. Spotkałyśmy się w 
        "Haneczce" na Wspólnej. 
        Spodobała mi się od razu. Miła, 
        łagodna, kulturalna. Powiedziała 
        wtedy: - Przyniosę do pani 
        kapcie, żeby pani nie brudzić 
        podłogi. - To mnie ujęło. 
          Stacha kochała kwiaty, żywe i 
        suche bukiety. Cieszyła się, 
        kiedy Miron przynosił kwiaty na 
        Hożą. 
          - U ciebie zawsze kłopot - 
        mówiła - nie ma gdzie wstawić. 
        Kupię ci na imieniny wazon. 
          Tych wazonów od Stachy jest 
        parę. Najbardziej lubię 
        niebieski z przezroczystego 
        szkła, zwykle stoją w nim róże. 
        Stacha jeździła po niego na 
        drugi koniec Warszawy. 
          Stacha miała dobry gust. 
        Uznawał to Miron. Chwalił jej 
        stroje, zwłaszcza piękną 
        indyjską bluzkę. Także w Oborach 
        panie prawiły jej komplementy. 
        Była skromna. 
          - E, to wszystko stare rzeczy 
        - mówiła. - A gust mi się 
        wyrobił przy Kaziku. 
          To był jej mąż, architekt. 
        Umarł w latach sześćdziesiątych. 
          Stacha mówiła mi, że w 
        przeddzień niespodziewanej 
        śmierci Kazika siedziała z nim w 
        półmroku i widziała dookoła jego 
        głowy zielonkawą aureolę. 
          Była z nim szczęśliwa. Ciężko 
        przeżyła jego stratę. A potem, 
        już w starszych latach, znowu na 
        swojej drodze spotkała miłość. 
          Stacha często opowiadała mi 
        swoje piękne sny. A kiedy 
        jeździłyśmy razem na wakacje, 
        miewałyśmy czasami sny niemal 
        jednakowe. 
          Stacha była wierząca. 
        Zachowała ufność dziecka i nie 
        chciała zastanawiać się nad 
        sprawami religii. Krótko przed 
        śmiercią powiedziała mi przez 
        telefon:
          - Nie byłam kilka lat u 
        spowiedzi. A teraz poszłam. 
        Bałam się, że ksiądz młody. Ale 






        był mądry. I jestem zadowolona. 
          Stacha mówiła o sobie, że jest 
        tchórzliwa. I rzeczywiście nie 
        była odważna. W Oborach nie 
        chodziła nigdy w nocy na spacery 
        ze mną i z Mironem. Ale nic nie 
        wskazywało na to, że boi się 
        śmierci. Mówiła zwyczajnie:
          - Kiedyś trzeba odejść. 
          Niewiele wiem o młodości 
        Stachy. Mieszkała u starszej 
        siostry, nauczycielki 
        niemieckiego. Ta siostra była 
        surowa i bardzo dbała o jej 
        dobre wychowanie. Po maturze 
        Stacha udzielała lekcji w jakimś 
        dworku dzieciom ziemian. Kiedy 
        mi o tym opowiadała, wydawała mi 
        się bohaterką Żeromskiego. 
          Gdybym miała rysować portret 
        Stachy, naszkicowałabym go 
        dwiema liniami - jedną miękką i 
        łagodną, drugą twardszą. Łagodna 
        linia to Stacha polonistka, 
        wrażliwa na piękno słowa, piękno 
        sztuki. Linia twardsza to Stacha 
        pani naczelnik wydziału w 
        Gus_ie, niesłychanie pracowita i 
        skrupulatna. Stacha polonistka 
        była moją bliższą przyjaciółką. 
        Zasiadała z Mironem w "kolegium" 
        domowym, kiedy przygotowywałam 
        tomiki wierszy do druku. I 
        potrafiła o każdy wiersz 
        walczyć. 
          Była purystką. Wertowała 
        słowniki i spierała się ze mną o 
        pisownię niektórych wyrazów. 
        Pamiętam nasz spór o suterynę. 
        Ona, że suterena. Szłam z laską, 
        uderzałam o kraty suteryn i 
        wołałam:
          - Suteryna! Suteryna!
          A Stacha: 
          - Nie, nie, suterena!
          Od czasu do czasu Stacha 
        wybierała się do Gus_u na 
        herbatkę rencistów. Szła 
        przedtem do fryzjera. Wkładała 
        suknię z koniakowskiej białej 
        wełny. Wracała ożywiona. Ale 
        mówiła:
          - Nie do wiary, jak ci ludzie 
        się starzeją. Nie do wiary!
          W niedzielę po mszy i 






        spotkaniu ze mną Stacha, jak w 
        latach trzydziestych, udawała 
        się na brydża. Nie grała zbyt 
        dobrze i przejmowała się 
        uszczypliwymi uwagami partnerów. 
          Nie miała kuchni. Nie chciała 
        kupić lodówki, żeby nie zagracać 
        pokoju. Jadała obiady w 
        "Niedźwiadku". Mieszkała w tym 
        samym domu. Jako rencistka i 
        stała bywalczyni miała 
        przywileje. Dostawała pół porcji 
        zupy i pół porcji kartofli. Właśnie w 
        "Niedźwiadku" pod koniec 
        października spotkałam się z nią 
        po raz ostatni. Była ogromnie 
        przejęta konkursem szopenowskim. 
          - Oddycham atmosferą muzyki - 
        mówiła. 
          Ula mi potem opowiadała, że 
        Stacha była bardzo elegancka. Na 
        szyi miała piękny stary krzyżyk. 
          Sygnaturka w "Caritasie" 
        wydzwania piątą. Podchodzę do 
        "wieży" biurka. Wodzę dłonią po 
        szkle niebieskiego wazonu. Jaką 
        piękną ma linię! Myślę o 
        dalekiej i niepowtarzalnej 
        chwili, kiedy ustawiły go tu 
        serdeczne ręce Stachy. 
        
          Doktor Grażyna
        
          Stacha na święta jeździła do 
        Makowa, do swojej siostrzenicy 
        lekarki. 
          - W Warszawie jestem samotna - 
        mawiała - u Grażynki ogrzewam 
        się w rodzinnym cieple. 
          Wracała ożywiona. Zdawała mi 
        relację w "Hożej". 
          - Wiesz, Grażynka jest trochę 
        dziwaczka. Milczek i samotnica. 
        Nie ma przyjaciół. Tylko szpital 
        i dom. Chorzy ją uwielbiają. A 
        jej mieszkanie jest piękne. 
        Mironowi by się podobało. Całe 
        ściany książek - i wszystkie 
        jego książki. Mnóstwo płyt. 
        Godzinami w milczeniu słuchamy 
        muzyki, czytamy. Ona mi się 
        nigdy nie zwierza. Jest 
        przystojna, ale ani słowa o 
        żadnych panach. Święta 
        wyprawiają dla mnie jak dla 






        królowej, Grażynka i ta Jasia. 
        Wiesz, ta młoda pielęgniarka, 
        która jej pomaga w domu. Ciągle 
        mi podtykają coś pysznego. 
        Trochę tam tyję. No, ale trudno. 
        Nie masz pojęcia, jakie 
        wspaniałe są jej bernardyny - 
        Birbuś i Dara. Tęsknię za nimi w 
        Warszawie. Ja te psy po prostu 
        kocham. One mnie też. I wiesz, 
        one wszystko rozumieją. Jak mamy 
        o nich coś powiedzieć, to 
        szeptem albo wtedy, kiedy ich 
        nie ma. Dara mnie kiedyś 
        wyratowała. Byłam z nią nad rzeką.  
        Skręciłam nogę. Nie 
        mogłam się ruszyć. Dokoła 
        nikogo. Ona poleciała i 
        sprowadziła pomoc. A sam Maków! 
        Maków jest cudowny. Miasteczko. 
        Góry. Raz miałam w kościele w 
        Makowie niezwykłe przeżycie. 
        Zatopiłam się głęboko w 
        modlitwie. I nagle poczułam 
        bliskość mojego ojca. Potem 
        sobie przypomniałam, że on przed 
        wielu laty był w tym kościele. I 
        przed tym samym obrazem gorąco o 
        coś Matkę Boską prosił. 
          W osiemdziesiątym roku Stacha 
        wróciła z Makowa przygaszona. 
        Siedziałyśmy na skwerku. 
        Opowiadała: 
          - Posprzeczałam się z Grażynką 
        jak nigdy. Ja się polityką nie 
        zajmuję. Ale nie znoszę 
        zapalczywości. Powiedziałam coś 
        łagodzącego o Jaruzelskim. A 
        ona: "Jak ciocia może! Nie 
        spodziewałabym się tego po 
        cioci!" Taka bojowa. 
          Doktor Grażyna umarła nagle w 
        osiemdziesiątym drugim roku. W 
        szpitalu w Krakowie. 
          Po jej śmierci spotkałam się 
        ze Stachą w "Hożej". Kelnerka 
        podała "groszki" i ptysie. 
          Po śmierci kogoś bliskiego 
        wszystko, co robimy, a nawet 
        fakt, że żyjemy, wydaje nam się 
        zdradą zmarłego. Wiedziałam, że 
        Stacha to odczuwa. 
          - Zdejmę ci górną pokrywkę - 
        powiedziała Stacha, jak zawsze 
        troskliwa - pewnie chcesz zjeść 






        sam krem. No, już!
          Usłyszałam odgłos 
        pochlipywania. Wyjęła chusteczkę 
        z torebki. 
          - Kiedy człowiek umiera - 
        powiedziała spokojnym już głosem 
        - często odsłania się jego 
        tajemnica. Wyszło na jaw, że 
        ważna przyczyna była powodem 
        samotności Grażyny. Okazało się, 
        że już od wczesnej młodości 
        miała tylko jedno płuco. 
        Wiedziała, że będzie żyła 
        krótko. Parę lat temu miała się 
        poddać skomplikowanej operacji. 
        Ale nie chciała. Nie wierzyła, 
        że się uda. 
        
          Zniknęła dziewczyna
        
          Kasia M., studentka 
        psychiatrii, w czasie moich 
        depresji w latach 
        siedemdziesiątych zaopiekowała 
        się mną społecznie. Parę razy w 
        tygodniu dreptałyśmy po skwerku 
        koło kościoła Świętej Barbary 
        albo spacerowałyśmy w kwadrat - 
        Hoża, Emilii Plater, Wspólna, 
        Poznańska. Kasia była łagodna. 
        Przynosiła mi ulgę. Szłam 
        uczepiona jej ramienia. 
        Opowiadałam o swoich 
        przeżyciach. 
          - Ale ty mnie nie opuścisz, 
        Kasiu - prosiłam. 
          - Na pewno pani nie opuszczę - 
        odpowiadała cichym głosem. 
          Potem zaprzyjaźniłyśmy się. 
          Ania i Tadek mieszkali wtedy 
        na Chłodnej. Latem wyjechali z 
        Justyną. A Kasia ze swoją 
        przyjaciółką Iwoną zamieszkały u 
        nich i opiekowały się kotem. 
          Pamiętam popołudnie, które 
        spędziłam tam z dziewczętami. 
        Byłyśmy w świetnych humorach. 
        Śmiałyśmy się z byle czego. 
        Trudno mi było uwierzyć, że 
        wiosną miałam depresję. Kot 
        kręcił się leniwie. Iwona 
        chwaliła się, że on jest dla 
        niej łaskawy. 
          - Nie mów tego Mironowi - 
        prosiłam. - Bo Miron ciągle 






        biega. A kot za nim i gryzie go 
        w łydki. 
          Po chwili zjawił się Miron, 
        rozradowany, z kwiatami, z 
        ciastkami. Iwona natychmiast się 
        wygadała. 
          - To niemożliwe! - zawołał. 
          A kot, jakby chciał naprawić 
        sytuację, zaczął ocierać się o 
        jego nogi. 
          - No, widzicie, dziewczyny - 
        ucieszył się Miron - on się 
        widocznie zmienił. 
          Wyjechałam wtedy ze Stachą do 
        Śródborowa. Kasia odwiedziła 
        mnie tam z Iwoną. Stacha 
        zaprowadziła nas do Pogorzeli 
        nad strumyk. Świat lśnił po 
        deszczu. Szłam sama z białą 
        laską skrajem brzozowego lasu. 
        Dziewczęta zbierały kwiaty, 
        chichotały. 
          Tego samego lata byłam jeszcze 
        ze Stachą w Kazimierzu. Kasia 
        przyjechała po nas. Wybrałam się 
        z nią na daleki spacer przez 
        pola, łąki i wąwozy. Pachniało 
        siano. Cykały świerszcze. 
          - Kiedy skończę studia - 
        powiedziała Kasia - wybieram się 
        za mąż. Ale to nie będzie miało 
        wpływu na naszą przyjaźń. 
          - Mam nadzieję - 
        odpowiedziałam niepewnie. 
          I rzeczywiście Kasia wyszła za 
        mąż po skończeniu studiów. W 
        pierwszym okresie zwierzała mi 
        się ze swoich przeżyć. Ale 
        zjawiała się u mnie coraz 
        rzadziej i rzadko telefonowała. 
        Potem, po bardzo długiej 
        przerwie, dostałam od niej kartę 
        z Pragi. Opisywała swój pobyt w 
        Czechosłowacji i obiecywała, że 
        po powrocie do Warszawy 
        zadzwoni. Ale się nie odezwała. 
          Mąż Kasi, alpinista, wybierał 
        się do Indii na wysokogórską 
        wyprawę. Kasia miała z nim 
        pojechać. Marzyła o tym. Nie 
        wiem, czy jej marzenie się 
        spełniło. I w ogóle, co ja o 
        niej wiem? O pani doktor 
        Katarzynie G.? Nie znam jej. A 
        Kasia_dziewczyna  zniknęła. 






          Lektorka nie przyszła
        
          Ula wyjechała na urlop. 
        Trafiła mi się zastępczyni, pani 
        Bożena. Miała przyjść wczoraj. 
        Telefonowała, że coś jej 
        wypadło. Ma przyjść dzisiaj. Ale 
        jakoś się spóźnia. Ścieram w 
        przedpokoju podłogę. Przesuwam 
        kapcie Uli. Kapcie lektorki. 
        Stacha miała z futerkiem. Te 
        same przez dwanaście lat. 
        Przeżyły ją. 
          Bożena może używać kapci Uli - 
        pomyślałam. 
          Dzwonek. Otwieram. 
          - Jestem koleżanką Bożeny 
        Kowalskiej - mówi obca kobieta. 
        - Bożena ma anginę. Potem 
        wyjeżdża. Nie będzie mogła z 
        panią pracować. 
          - Mówiła mi, że wyjeżdża za 
        kilka tygodni. 
          - Ale ona ma stale nieżyt 
        gardła. 
          Szkoda - pomyślałam po 
        odejściu tamtej. Ale jak ta 
        Bożena z nieżytem gardła 
        wyobrażała sobie pracę lektorki?
          W pierwszej chwili miałam 
        poczucie, że grunt usuwa mi się 
        spod nóg, ale potem poczułam 
        ulgę. Nie chciałoby mi się w ten 
        upał wyjaśniać nowemu 
        człowiekowi, jak i co. Niewidomy 
        musi mieć lektora. Ale to nie 
        takie zupełne szczęście. Lektor 
        często ma odmienne upodobania. 
        Ula nie znosi science_fiction. 
        Czyta mi te książki. Ale co rusz 
        powtarza: - Żeby się to 
        nareszcie skończyło. 
          Stacha nienawidziła 
        numerowania maszynopisów. Miron 
        to utrwalił w Wodewilu "Jadzia w 
        Hożym Młynie, czyli depresja 
        uszczęśliwiona":
        
          _acje facje@ ktoś mi popsuł@ 
        numerację@
        
          Miesiąc zleci. Kiedy jestem 
        sama, czuję się jak ludzie 
        widzący. Mogę robić to, co chcę. 
        Przynajmniej posłucham sobie 






        nagrań Mirona. A do korekty 
        zapędzę rodzinę. 
          Zjawia się Stefan. 
          - Kupiłem leżak. Pomarańczowy. 
          Ucieszyłam się. Czekałam na 
        ten leżak od wiosny. 
          Stefan wychodzi. Kładę się na 
        balkonie. Ten balkon długie lata 
        był przez nas ignorowany. Północny. 
        Bez słońca. 
          Teraz się nie opalam. Balkon 
        mi się podoba. Stefan posadził 
        wino. I wreszcie mam leżak. 
        Leżak  kojarzy mi się z 
        wakacjami. Wprawdzie na podwórzu 
        mało drzew - kasztan i dzikie 
        wisienki. Ale zastępują plener. 
        Zieleń wina i pomarańczowa 
        płachta leżaka - to musi być 
        ładne. Przyjemnie tu. Dobrze, że 
        ta lektorka nie przyszła. 
        
          Kryminał
        
          Zapragnęłam napisać kryminał. 
        Usadowiłam się na leżaku i 
        zaczęłam rozmyślać. Kapitan 
        milicji rozmawia z oskarżonym. 
        Singer radzi pisarzom, żeby 
        posługiwali się modelem. Więc kto 
        będzie tym kapitanem? Stach 
        Madej, uczuciowy, chociaż 
        twardy. A model oskarżonego? X., 
        zazdrosny i ponury. 
          Pierwsza scena rozgrywa się w 
        gabinecie Madeja. Słyszę jego 
        głos - przypomina relację 
        oskarżonego. X. wraca z imienin 
        kolegi. Zastaje żonę martwą. 
        Obok leży nóż. W sąsiednim 
        pokoju śpi ich pięcioletni syn, 
        niewidomy. 
          Oskarżony milczy. Madej podaje 
        nowe fakty. Nazajutrz po zbrodni 
        pani psycholog w przedszkolu 
        odblokowuje podświadomość 
        chłopca. Chłopiec przytacza 
        rozmowę rodziców. Przypomina 
        sobie krzyk zabijanej matki. 
          Oskarżony zrywa się z krzesła. 
        Madej pyta:
          - Czy pan czytał Tołstoja? - 
        Oskarżony kiwa głową. - To pan 
        wie, że jest droga powrotna. 
          Przyszła Ania. Opowiedziałam 






        jej mój kryminał. 
          - E - skrzywiła się. - 
        Podobają mi się tylko dwa 
        ostatnie zdania. 
          Ale nie ustąpiłam. Było 
        ciepło. Dzieci hałasowały na 
        podwórzu. A ja na leżaku 
        kombinowałam dalej. 
          Kapitanowie milicji nie są u 
        nas szczególnie popularni - 
        pomyślałam - więc niech to 
        będzie lepiej rozmowa obrońcy z 
        oskarżonym. No, niech to będzie 
        kobieta obrońca - Anka T., 
        dociekliwa. Ale dlaczego 
        chłopiec niewidomy? Aha, 
        przypomniałam sobie. Bo dobrze 
        załapywał na słuch. 
          Nagle to wszystko przestało mi 
        się podobać. Przypomniałam 
        sobie, że nie lubię kryminałów, 
        których akcja rozgrywa się w 
        Polsce. Wieje od nich nuda - 
        Pgr_y, Pewexy, spółdzielnie, 
        kolejki. 
          Teraz czytam "Zawrót głowy" 
        Boileau i Narcejaca. Klasa. W 
        piękną Magdalenę wciela się jej 
        prababka i pcha ją do 
        samobójstwa. Magdalena wkracza 
        do Sekwany. Topi się. Ratuje ją 
        wynajęty przez jej męża 
        zakochany w niej detektyw. Potem 
        w obecności detektywa, który ma 
        lęk przestrzeni, Magdalena rzuca 
        się z dzwonnicy wiejskiego 
        kościoła. Przerażony detektyw 
        ucieka. Wszystko to dzieje się 
        na tle wojny. W momencie 
        wkraczania Niemców do Francji. W 
        podtytule - "powieść 
        kryminalna". I to jest 
        rzeczywiście powieść 
        kryminalna. Nic podobnego nie 
        potrafiłabym napisać. W tej 
        dziedzinie Justyna jest lepsza 
        ode mnie. Napisała dla Tomka 
        kryminał o detektywie panu 
        Flakoniku i jego policyjnej 
        kotce Pirlipatce. Była na tyle 
        rozsądna, że przeniosła akcję do 
        Anglii. A pana Flakonika 
        umieściła w Scotland Yardzie. 
        Początkowo myślała, że Scotland 
        Yard to Ameryka. Dopiero kiedy 






        czytałam jej w Kazimierzu 
        "Harry'ego Brenta" w brajlu, 
        zorientowała się, że to Anglia. 
          Wyznała mi, że "Harry Brent" 
        dopomógł jej w jej dziele. 
          Ale mnie już nic nie pomoże. 
        Nie napiszę kryminału - 
        pomyślałam z ulgą. Podniosłam z 
        podłogi balkonu brajlowską 
        księgę i zabrałam się do 
        czytania drugiego tomu "Zawrotu 
        głowy". 
        
          Dwie wyprawy do lecznicy
        
          Moja okulistka pani docent F. 
        przyjmuje w Lecznicy 
        Ministerstwa Zdrowia. Tu na 
        Hożej, po sąsiedzku. Wypisała 
        dla mnie recepty. Postanowiłam 
        wybrać się po nie sama. 
        Spaceruję zwykle wieczorem, 
        kiedy na ulicy jest pusto. A 
        teraz pełno ludzi, ostre 
        światło. Ale mimo to się 
        wybieram. Wkładam jesionkę, 
        beret. Zawieszam na ramieniu 
        torbę. Biorę do ręki białą 
        laskę. Zamykam mieszkanie. Na 
        schodach mijam ludzi. 
          Idę blisko muru. Dotykam go 
        laską. Pod siedemdziesiątym 
        czwartym wyrwa w chodniku. 
        Zwalniam. Wyminęłam ją! Idę 
        dalej. Śpiewają ptaki. Odwracam 
        głowę w tym kierunku. Widzę jak 
        w głębokiej mgle zarysy gałęzi. 
        Tę maleńką poprawę zawdzięczam 
        Evelyn Mac Monahan, jej metodzie 
        psychotronicznego leczenia. 
          Próg lecznicy. Macam 
        okratowane drzwi. Odnajduję 
        klamkę. Wchodzę. Wciskam się w 
        kąt za drzwiami u podnóża 
        schodów. Dotykam brajlowskiego 
        zegarka. 
          Kroki na schodach. 
          - Przepraszam, czy pani na 
        kogoś czeka? - pyta kobiecy 
        głos. 
          - Tak. Na panią docent F. 
          - A, to dobrze - kobieta 
        wychodzi na ulicę. 
          Wydaje mi się, że stałam już 
        kiedyś za tymi drzwiami. Tylko 






        wtedy był wieczór, lał deszcz. 
        Wiatr szarpał nagie gałęzie.
          Aha, w siedemdziesiątym roku, 
        w listopadzie. Po operacji 
        katarakty przybyło mi trochę 
        światła. Teraz jestem z panią 
        docent umówiona. Ale wtedy... 
        Usłyszałam jej samochód. Weszła 
        do przedsionka. 
          - Pani Jadwigo! - zawołała 
        zdziwiona - pani sama, w taką 
        pogodę?
          Uściskałyśmy się. Nie bardzo 
        chciała puścić mnie samą. Ale 
        poszłam krok za krokiem, 
        rozchlapując błoto. 
          Drzwi się otwierają. 
          - Może panią odprowadzić? - 
        pyta męski głos. 
          - Dziękuję. Czekam tu na 
        kogoś. 
          Mężczyzna wchodzi na górę. Za 
        szybą kołyszą się gałęzie 
        jesionów. Byłam jeszcze wtedy 
        młoda - myślę. Miron by 
        powiedział: w średnim wieku. On 
        mnie zawsze namawiał do 
        spacerów. Teraz, gdybym została 
        sama, dałabym sobie radę. Na 
        Hożej i Emilii Plater mam kiosk, 
        dwa sklepy spożywcze i zieloną 
        budkę. A, i odwiedzam sama Chudą 
        Zosię. Wieczorami. Tylko te 
        półpiętra bez poręczy... ktoś 
        podobno ukradł poręcz do swojego 
        domku. Chuda Zosia na tych 
        schodach złamała rękę. Ale mnie 
        łatwiej niż widzącym. Posuwam 
        się wzdłuż ściany, macam.
          Ktoś kładzie mi rękę na 
        ramieniu.
          - Ja jestem tu szatniarką. 
        Pani czeka tak długo...
          - Czekam na panią docent F. 
        Może nie przyjdzie...
          - O, właśnie idzie!
          Pani docent podaje mi recepty. 
        Jest zachrypnięta. Bardzo się 
        spieszy.
          Wracam.
          - Czy panią odprowadzić? - 
        pyta kobiecy głos.
          Ach, to ta dziura! Ludzie 
        myślą, że nie dam sobie rady.
          Wchodzę do mojej sieni. Jestem 






        jak nietoperz, zwykle chodzę w 
        ciemności. Ale dobrze, że w 
        dzień wybrałam się do Lecznicy i 
        odebrałam te recepty.
        
          Zła noc na Bołtucia
        
          Prowadzę właściwie podwójne 
        życie. Tym drugim życiem są dni 
        spędzone na Bołtucia u Ani i 
        Tomka. Jeżdżę do nich zwykle w 
        piątki. Obowiązuje rytuał. 
        Wieczorami Tomek czyta nam 
        opowiadania różnych autorów. W 
        sobotę, kiedy rodzice jeszcze 
        śpią, Justyna szykuje w kuchni 
        śniadanie i opowiada o szkole. 
        Mam w tym drugim życiu dwa koty. 
        Szczególnie lubię Starego, 
        którym często opiekowaliśmy się 
        z Mironem.
          Piątek. Zjawia się po mnie 
        Tomek.
          - Jak jest na dworze? - pytam.
          - Akurat burza.
          Wychodzimy. Podaję mu składaną 
        parasolkę, pamiątkę po mojej 
        kuzynce z Brazylii. Jest lekka. 
        Wiatr nią kręci.
          - Nic nie warta - mówi Tomek. 
        - Wiesz, że Justyna ma znowu 
        anginę? A Ani oko spuchło. Może 
        ją coś ugryzło.
          - O, Boże!
          Bołtucia. Stary ociera mi się 
        o nogi.
          - Jak Justyna? - pytam.
          - Ma przeszło trzydzieści 
        dziewięć stopni - odpowiada 
        Ania.
          - A twoje oko?
          - Przykładam sodę.
          Z pokoju Justyny dobiegają 
        dźwięki rocka.
          - Kiedy Ania była mała - mówię 
        - na wysoką gorączkę dawało się 
        piramidon.
          - E - złości się Tomek - 
        piramidon jest szkodliwy.
          Justyna zasypia przy rocku.
          Ania wychodzi do automatu, 
        żeby się porozumieć z lekarzem. 
        Długo czeka w kolejce. Wraca.
          - Będzie jutro rano. Kazał dać 
        jej piramidon. 






          Noc. Grzmi. Deszcz stuka o 
        szyby. Budzę się przerażona. 
        Biją dzwony. Głośno, coraz 
        głośniej, jakby tuż za oknem. 
        Ale tu nie ma kościoła. Dotykam 
        zegraka - druga. Leżę wsłuchana 
        w te dzwony. To halucynacja - 
        myślę.
          Po pewnym czasie dzwony 
        ucichły. Nie mogłam zasnąć. 
        Podeszłam do okna. Zamknięte. 
        Zaczęłam szarpać. Nie 
        ustępowało. Obudziłam Tomka. 
        Teraz on zaczął mocować się z 
        oknem.
          - Ojoj - powiedział 
        przerażony. - Tu jest ruchoma 
        oś. Wysunęłaś okno z osi. Mogło 
        runąć i ciebie zabić.
          I ja się przeraziłam. 
        Przypomniały mi się groźne 
        dźwięki dzwonów, jakby 
        ostrzeżenie.
          - Wiesz, Tomek - powiedziałam 
        niepewnie. - Miałam takie dziwne 
        przeżycie. Słyszałam dzwony...
          - To nie były dzwony. W 
        samochodzie na podwórzu włączył 
        się auto_alarm. I wył z pół 
        godziny. Myśmy też nie spali.
          Siedziałam na kanapie. Tomek 
        pochylił się nade mną: 
          - No i co, Mamutko? - zapytał 
        czule. 
          Zrozumiałam, że uważa mnie za 
        osobę uratowaną cudem od 
        śmierci.
        
          Drzewa~ 
        zielenią się o zmierzchu
        
          Moje oczy brną@ w zieleni@ 
        liście błyszczą szmaragdowo@ jak 
        neony@ a właściwie to nie 
        liście@ to zasłony@ rozsuwane 
        lotem@ ptaków@
        
          Popołudnie. Dzień słoneczny z 
        wietrzykiem. Po tropikalnych 
        upałach świetny. Przychodzi 
        Tomek. Wymyślił dla mnie 
        rozrywkę 
        podwórzowo_fotograficzną. 
        Zwiedzam z nim okoliczne 
        podwórza, te, które nieraz 






        oglądałam z Mironem.
          Hoża pięćdziesiąt siedem. 
        Podwórze długie. Zieleń. Balkony 
        obrośnięte dzikim winem. 
        Nasturcje. Mur z czerwonej 
        cegły. Podnoszę w górę głowę. 
        Coś majaczy. Drzewo? Nie, to nie 
        drzewo.
          - Co to jest, Tomek? - pytam.
          - To ściana z balkonami. Stań 
        tu! Fotografuję.
          Emilii Plater dziesięć. Pod 
        murem figura Matki Boskiej ze 
        świecącą aureolą.
          - Widzisz? - pyta Tomek.
          - Tak - pokazuję dłonią 
        świetlistą smugę.
          Na klombie rośnie drzewko 
        podobne do mimozy. Oglądam to 
        drzewko dotykiem. Tomek 
        fotografuje kota. Perspektywę 
        podwórza. Potem mnie.
          I nareszcie mój ogródek. 
        Figura Matki Boskiej w bzach i 
        paprociach. Trawnik. Żywopłoty. 
        Stare drzewa. Staję pod 
        żywopłotem. Idę z białą laską. A 
        Tomek pstryka.
          Otwarte podwórze po drugiej 
        stronie Emilii Plater. Ogromna 
        figura Chrystusa. Ostatnie 
        zdjęcie. Tomek odprowadza mnie 
        do domu.
          Kładę się na kanapie. Myślę o 
        naszej "wyprawie". I w 
        wyobraźni rysują mi się te moje 
        kształty drzew, zarysy murów.
          Na poręczy kanapy leżą szmatki 
        do ćwiczeń dermooptycznych. 
        Kiedyś pocierałam materiał 
        palcami. Odróżniałam czerwoną, 
        bardziej wciągała. A teraz, 
        kiedy poruszam nimi przed 
        oczyma, często udaje mi się 
        rozróżnić kolory.
        
          Zbliżam się do stołu@ 
        bledziutkie kontury@ wysuwam 
        czujki dłoni@ i chwytam nimi@ 
        dzbanek@ jak dużego@ ptaka@
        
          Najlepiej widzę w ruchu - 
        sylwetki ludzi jak dziwne 
        stwory. Gdybym to mogła 
        namalować! Czysty surrealizm.






          Kiedyś opowiadałam Mironowi o 
        moim prawie zerowym polu 
        widzenia.
          - Ty widzisz jak przez tulejki 
        - powiedział.
          A teraz wodzę puszką od cukru 
        dookoła mojej twarzy. Radość. 
        Widzę jej migotanie w promieniu 
        dwudziestu centymetrów.
          Kiedy traciłam wzrok, 
        najwyraźniej widziałam zielone 
        korony drzew o zmierzchu.
          Zmierzch. Staję w oknie. 
        Przede mną zasłona szmaragdowej 
        zieleni. Eteryczna, a jednak...
        
          Pojazd
        
          Wybrałam się z Franulą na 
        medytację zbiorową. W niedużej 
        salce niedużo osób. Od razu 
        bliscy. Maj, więc na stole 
        bukiet bzu. 
          Po medytacji rozmowy. Pan obok 
        mnie jest reżyserem, a zarazem 
        hipnotyzerem. Twierdzi, że jego 
        seanse hipnotyczne z aktorami 
        mają korzystny wpływ na ich grę. 
        A później opowiada:
          - Sugerowałem hipnotyzowanym 
        ludziom kontakty z Ufo. 
        Opisywali oni z najdrobniejszymi 
        szczegółami pojazdy kosmiczne. 
        Naturalnie niektóre urządzenia 
        były dziwne i zupełnie dla nas 
        niezrozumiałe. Ja sam w śnie 
        hipnotycznym zobaczyłem coś 
        przedziwnego. Było to we wnętrzu 
        kabiny pojazdu kosmicznego - coś 
        jakby ekran telewizora i 
        światła. Światła, których nie 
        potrafię opisać.
          Ludzie zaczęli się rozchodzić. 
        Franula odwiozła mnie do domu.
          Zostałam sama. Usiadłam w 
        przedpokoju na skrzyni. Nagle 
        stało się ze mną coś dziwnego. 
        Zapadłam w głęboką medytację. 
        Szumiało mi w uszach. Poczułam, 
        że znajduję się w ciemnej 
        kabinie. Oczy miałam szeroko 
        otwarte. Spojrzałam przed 
        siebie. Tam gdzie zwykle wisi 
        lustro, teraz jakby wielki 
        czarny ekran. A na nim szereg 






        świetlistych słupków w kolorach, 
        które trudno opisać. Na przemian 
        granat z domieszką fioletu czy 
        koloru śliwki, biel z domieszką 
        szarości, żółć bardzo nasycona. 
        I pastelowe odcienie różnych 
        barw, jak płatki cynii. Te 
        słupki były jakby ze świecącego 
        tworzywa. Dygotały i rzucały 
        na ekran cyklamenowy odblask.
          Siedziałam zafascynowana, 
        znieruchomiała. Nie wiem, jak 
        długo to trwało. W pewnym 
        momencie wstałam ze skrzyni. 
        Spojrzałam przed siebie. 
        Zwyczajne lustro (to lustro 
        poznaję po odbłysku), zwyczajny 
        blask dwóch lapmek po bokach. 
        Odczułam pustkę. Żal, że minęło. 
        Ale i ulgę. Tamto było tak 
        strasznie obce.
          Zerwałam się. Pobiegłam do 
        pokoiku Mirona, zapaliłam 
        kolorową latarnię.
          - O, to moje światło! Światło 
        starej Warszawy.
        
          Zawieszę księżyc nad topolą
        
          Przeczytałam ostatnio starą 
        broszurę o zaświecie. Według 
        niej świat jest subiektywny. 
        Tworzą go jego mieszkańcy wolą i 
        plastyczną wyobraźnią. Na 
        początku wydało mi się to 
        absurdalne. Ale potem 
        postanowiłam się do tego 
        przymierzyć i wyobrazić sobie, 
        jak według tej koncepcji żyją 
        mieszkańcy zaświata.
          Przypomniałam sobie pana 
        Jakuba. Wychował się na wsi. Na 
        emeryturze zajmował się działką. 
        Hodował kartofle. Żona się z nim 
        kłóciła, że szkoda miejsca. Ale 
        on uważał, że na wszelki wypadek 
        warto mieć swoje. Więc teraz pan 
        Jakub sadzi na zaziemskiej 
        działce, stworzonej przez 
        siebie, almy i amerykany. Są 
        bezużyteczne. Mieszkańcy 
        zaświata jedzą tylko owoce i 
        piją wino. A jego żona, która 
        towarzyszy mu w zaświecie, 
        tworzy kuszące wizje beczek wina 






        z owoców z działki.
          Byłam przywiązana do starej 
        nauczycielki geografii, pani 
        Agnieszki. Nie bała się śmierci. 
        Mówiła:
          - A może na tamtym świecie 
        jest lepiej?
          Całe życie marzyła o podróży 
        do Włoch. To marzenie spełniło 
        się parę lat przed jej śmiercią. 
        Opowiadała mi o tej podróży.
          - W Rzymie przeżyłam niemiłą 
        przygodę - mówiła - 
        przewodniczka pędziła nas kłusem 
        przez kaplicę Sykstyńską. Potem 
        wyjaśniła, że dostała wiadomość 
        z kancelarii papieskiej - pod 
        kaplicę miała być podłożona 
        bomba. Ale w ogóle było 
        cudownie! Zaśpiewam ci piosenkę:
        
          Bo gdy Neapol śpi niezmąconym 
        snem,@ z gitarą zjawiam się pod 
        okienkiem twem...@
        
          A to cudowne Capri! Wszystko 
        widziałam i jestem szczęśliwa, 
        będzie mi to zawsze stało w 
        oczach. Będę wiecznie wracała do 
        tego wspomnienia.
          Więc pani Agnieszka na pewno 
        stworzyła sobie zaświatową 
        Italię bez groźby bomb.
          Miron nazywał siebie 
        "specjalistą od śmierci". 
        Przegadałam z nim na temat 
        śmierci niejedną godzinę. 
        Intrygowała go ostatnia 
        tajemnica. A teraz, kiedy ją 
        poznał?
          Miron uwielbiał mieszkania 
        ogromne, ciemne i ponure. Czuję, 
        że stworzył dla siebie 
        "zamczysko w Otranto". Wszystkie 
        okna są zamalowane na czarno. W 
        środku pali się mnóstwo świec. 
        Miron spaceruje po niezliczonych 
        komnatach i słucha wyobrażonej 
        muzyki Bacha.
          A my, dziś jeszcze na tej 
        ziemi, jak się tam jutro 
        urządzimy?
          Pan Florian, kiedy przychodzi 
        na Hożą, zabiera się do 
        nakręcania zegara. Zegar jest 






        bardzo stary, więc go zwykle 
        psuje. Ale nie może się 
        powstrzymać. Uwielbia 
        majstrować.
          Widzę go, po jego najdłuższym 
        życiu, w zaświatowej pracowni. 
        Będzie sobie chodził, nakręcał, 
        składał i rozkładał setki 
        zegarów.
          Ja stworzę sobie Filtrową. 
        Głóg crategus przed zieloną 
        furtką. Domek ze spiczastym 
        dachem, z czerwonych cegieł. Na 
        tarasie paleta cynii. A nad 
        topolą zawieszę księżyc.
        
        
          Pierwszy dom
        
          Moim dzieciom Ani i Tadkowi
        
          Boduena sześć, róg Jasnej. 
        Urodziłam się w tym domu. 
        Spędziłam w nim dzieciństwo i 
        wczesną młodość. Ten dom ocalał. 
        Ale nasze mieszkanie na 
        najwyższym piętrze zdmuchnęła 
        bomba. 
          Była to secesyjna kamienica. W 
        sieni wielkie lustro. Pod nim 
        ławeczka. Schody marmurowe. 
        Staromodna winda miała na 
        ścianie wielką klamkę, którą 
        podnosiło się do góry, żeby 
        ruszyła. A opuszczało w dół, 
        żeby windę zatrzymać. Bałam się 
        zawsze, że winda zjedzie do 
        piwnicy. Pamiętam z wczesnego 
        dzieciństwa, że na ławeczce 
        siadywał windziarz Franuś, który 
        przez pewien czas nas woził. 
        Potem jeździliśmy sami. Dozorcą 
        w tej kamienicy był od mojego 
        urodzenia Marcin. Do jego 
        mieszkania wchodziło się z 
        podwórza. Ze studziennego 
        podwórza grajków, kotlarzy, 
        ostrzycieli noży. Marcin 
        kształcił syna na księdza. Był z 
        tego dumny. 
          Ta kamienica była wymyślną 
        budowlą. Od strony naszej klatki 
        kuchennej, z ażurową windą z 
        siatki, prowadził bardzo długi 
        korytarz z różnymi schodkami do 






        mieszkań na Jasnej. Był tam też 
        taras z trzepakiem, bez żadnych 
        roślin. Marzyłam, żeby zrobić z 
        niego ogród. Tymi krętymi 
        drogami przedostawałam się do 
        moich koleżanek - Maryty i 
        Miry S. 
          Od strony Jasnej mieściło się 
        Towarzystwo Asekuracyjne "Vita". 
          Drugie skrzydło łączyło się z 
        sąsiednim domem na Boduena. Na 
        klatkę schodową tamtego domu 
        przechodziło się przez naszą 
        frontową windę. Prowadzono mnie 
        tam do Zuzi P. Bawiłyśmy się 
        małymi głowami cukru w 
        niebieskim papierze. Państwo P. 
        byli udziałowcami cukrowni w 
        Przeworsku. Frapowały mnie w tym 
        mieszkaniu schody, które z 
        przedpokoju prowadziły na 
        piętro. Potem się dowiedziałam, 
        że tam było mieszkanko, które 
        zajmował Borman z "Wiadomości 
        Literackich". 
          W dzieciństwie nasze 
        mieszkanie wydawało mi się 
        ogromne. W każdym pokoju kryło 
        się coś niezwykłego. W sypialni 
        na secesyjnej szafie, stał 
        brzydki pegaz z gipsu, ślubny 
        prezent. Zadzierałam do góry 
        głowę. Patrzałam na niego długo. 
        W pewnym momencie wydawało mi 
        się zawsze, że on się unosi. Tak 
        troszeczkę. Na oknie stała 
        araukaria, moja rówieśnica. To 
        był mój las w domu. 
          Obrazy w salonie żyły. Grube 
        aniołki w rajskim ogrodzie 
        wędrowały pośród kwiatów. Nigdy 
        nie zachodzące słońce świeciło 
        nad kaczeńcami na łąkach. 
          Z okien salonu widać było 
        dachy, dachy. W oddali któryś z 
        nich lśnił jak woda. Ktoś z 
        dorosłych powiedział:
          - Stąd chyba widać Wisłę. 
          I ja byłam przekonana, że to 
        Wisła. 
          Z jadalni do kuchni prowadził 
        korytarz, wzdłuż którego stały 
        wielkie białe szafy. To był 
        skalisty kanion. Obok kuchni 
        znajdował się pokoik służbowy 






        odgrodzony kotarą. Była tam 
        szuflada w stoliku, a w niej 
        muszle, korale, różańce 
        Honoraty. Tylko ona miała prawo 
        otwierać szufladę. Tylko ona 
        pokazywała mi te skarby. 
          Często wysiadywałam w kuchni. 
        Honorata, wysoka, chuda, o 
        spiczastym nosie, wałkowała 
        ciasto. Czekałam, aż pokroi 
        makaron, uprzątnie stolnicę, 
        wytrze ręce o pasiasty fartuch i 
        powie:
          - No, chodź! Otworzymy 
        szufladę.
        
          Mariuta
        
          Moją wychowawczynię, Marię 
        Imielczenko, nazywałam Mariutą. 
        Wydawała mi się ogromna. Była 
        rzeczywiście bardzo wysoka. 
        Szczupła, o prostych jasnych 
        włosach i spokojnych niebieskich 
        oczach. Jej regularne rysy nie 
        wyróżniały się niczym 
        szczególnym. Ubierała się w 
        stylu angielskim, w kostiumy i 
        bluzki o stonowanych kolorach. 
          Konstanciński lasek. Moje 
        najwcześniejsze wspomnienie. 
        Mariuta w cieniu czyta. Ja leżę 
        w słońcu na łasze piasku i 
        patrzę w górę. Niebo wydaje mi 
        się ciemne - szafirowe. I ciemna 
        zieleń sosnowych koron. 
          Mariuta była moim bóstwem. 
        Surowym, ale sprawiedliwym i 
        dobrym. Od jego nakazów nie było 
        odwołania. Raz tylko bóstwo 
        zostało strącone z piedestału. I 
        to przez... mysz. Nasze łóżka 
        stały naprzeciwko siebie. Pewnej 
        nocy Mariuta krzyknęła i cisnęła 
        we mnie myszą, która trąciła 
        mnie w ramię i uciekła. 
          Mariuta pochodziła z Rosji. 
        Była prawosławna. Nad jej 
        łóżkiem wisiała ikona. Czasami 
        zabierała mnie do cerkwi. 
        Poznałam cerkiew wcześniej niż 
        kościół katolicki. 
          Płomyki świec. Tłum. Śpiewy. 
        Odczuwałam jakiś ciężar, prawie 
        lęk. Ale i zachwycenie. 






          Nie pamiętam, kiedy Mariuta od 
        nas odeszła. Myślę, że wtedy 
        kiedy przygotowywałam się do 
        gimnazjum. Wyrosłam i bóstwo 
        dzieciństwa straciło moc. 
          A panna Maria? Ona do tego 
        przywykła. Czekał ją inny dom, 
        inne dzieci. Nowe miłości na 
        kilka lat. 
        
          Gwiazdy
        
          Zatoczyłam krąg@ jak koło 
        od studni@ i znowu jestem@ w willi 
        "Mojej"@ choć srebrny świerk od 
        bomby padł@ dom stoi i ja@ 
        stoję@
        
          Konstancin. Moje ulubione 
        miejsce w naszym ogrodzie. 
        Huśtawka między sosnami. 
        Naprzeciwko lipa i klon. 
        Huśtawka w górze. Skaczę. Rysuję 
        patykiem kreskę. 
          Wycinałam scyzorykiem kawałki 
        kory sosen. Ta kora miała kolor 
        brunatnordzawy. Strugałam z niej 
        łódki. 
          Obok, także między sosnami, 
        wisiał hamak. Lubiłam tam 
        chodzić wieczorem, kołysać się w 
        hamaku i patrzeć w gwiazdy. To 
        było dosyć daleko od domu. 
        Ledwie przebłyskiwało przez 
        drzewa światło z werandy. Zawsze 
        po pewnym czasie ktoś stawał w 
        drzwiach i wołał:
          - Jadziulka, gdzie jesteś?!
          Niechętnie schodziłam z hamaka 
        i wracałam do domu. Kiedy mnie 
        pytano, gdzie byłam, 
        nieokreślonym ruchem wskazywałam 
        ciemny ogród:
          - Tam... 
          Nie zdradzałam mojej tajemnicy 
        - widoku gwiazd, które kołysały 
        się nade mną. 
          Gwiazdy pokazywała mi także 
        moja babcia. Stawałyśmy 
        wieczorem na placu krokietowym 
        albo przed furtką. Zadzierałam 
        do góry głowę. Babcia wskazywała 
        na niebo:
          - O, patrz tu! To jest Mleczna 
        Droga, a tam Wielki Wóz. 






          Wpatrywałam się i wpatrywałam. 
        Ale nie mogłam zobaczyć ani 
        Mlecznej Drogi, ani Wielkiego 
        Wozu, chociaż babcia cierpliwie 
        pokazywała mi jego dyszel. 
        
          Dżim, Dżok i kundle
        
          Z naszym szarym wilkiem Dżimem 
        wiążą się najwcześniejsze 
        wspomnienia mojego dzieciństwa. 
          Lato. Południe. Nasza willa w 
        Konstancinie z gotycką 
        wieżyczką. Panna Maria układa 
        mnie na dzienne spanie w pokoju 
        z czerwoną podłogą. Mam dwa, 
        najwyżej trzy lata, bo nie umiem 
        jeszcze dobrze mówić. 
          - Nie cie, nie cie, Dżim!
          Wtedy wołają go do mnie. 
        Wpada. Wspaniały. Ogromny. Ze 
        spiczastymi, sterczącymi uszami. 
        Z lśniącymi ślepiami i podłużnym 
        pyskiem. Opiera łapy na moim 
        łóżeczku i liże mnie po twarzy. 
        Potem odchodzi posłusznie. Teraz 
        mogę iść spać. 
          - Zasuńcie firanki i uciszcie 
        ptaki - mówię moim językiem, bo 
        lubię ciemność i ciszę. 
          Nie wiem, co się stało z 
        Dżimem. Ale po pewnym czasie 
        pojawił się Dżok, niemal jego 
        sobowtór. Wszyscyśmy go 
        uwielbiali. A najbardziej chyba 
        mój brat, Jaś, może 
        dziewięcioletni wówczas. Byli 
        nierozłączni. Świetnie się 
        rozumieli. Aż pewnego dnia stało 
        się coś przerażającego. 
        Pamiętam, jak Jaś w krótkich 
        spodenkach stoi na tle 
        kolorowego klombu, z 
        przygnębioną miną i z 
        zakrwawionym palcem. Wszyscy 
        szukają Dżoka. Wygrażają mu. 
        Nigdzie go nie ma. Nagle wyłazi 
        zza szopy z narzędziami. Kuli 
        się, przywiera do ziemi i 
        zaczyna czołgać się w stronę 
        Jasia. Zatrzymuje się u jego 
        stóp. Skamle, liże jego buty. 
        Jaś pochyla się nad nim, 
        głaszcze go. Jest uśmiechnięty. 
          Dlaczego Dżok ugryzł Jasia? 






        Może Jaś go czymś rozdrażnił w 
        zabawie, nieumyślnie. Ale kiedy 
        myślę o skrusze, zawsze widzę w 
        pamięci tę scenę. 
          Dżok był u nas parę lat. Nagle 
        zachorował. Leżał w naszym 
        mieszkaniu na Boduena na swoim 
        posłaniu. Wyglądał żałośnie, 
        owinięty piżamą mojego ojca. 
        Panna Maria co pewien czas 
        wlewała mu do pyska lekarstwo. 
        Potem trzeba było oddać go do 
        kliniki. Rodzice i Jaś go 
        odwiedzali. 
          Pewnego dnia ojciec wrócił z 
        kliniki. Zasiedliśmy do obiadu. 
        Wszyscy byli przygnębieni, 
        milczący. Nagle ojciec odstawił 
        zupę i zaszlochał. Nigdy dotąd 
        nie widziałam, jak płacze 
        dorosły człowiek, a jeszcze mój 
        ojciec... Powiedzieli mi, że 
        Dżok już nie wróci. Nie żyje. 
        Kiedyś w lesie w Konstancinie 
        zobaczyłam zdechłego psa. Takie 
        rzeczy widzi się zawsze bardzo 
        wcześnie. Niby skojarzyłam, ale 
        mi nie pasowało. To niemożliwe, 
        żeby Dżok... 
          Po śmierci Dżoka w Warszawie 
        nie trzymaliśmy już psa. Ale 
        nasi dozorcy w Konstancinie 
        zawsze mieli jakiegoś kundla. A 
        nasz pierwszy dozorca, Józef, 
        nawet foksteriera. Józef lubił 
        zaglądać do kieliszka. Kiedyś 
        szedł z dużą torbą przez ogród, 
        śpiewał "Pije Kuba do Jakuba..." 
        i sypał confetii dokoła. A 
        foksterier szedł za nim krok w 
        krok. Zdaje się, że za to picie 
        rodzice usunęli Józefa. 
          Następni dozorcy mieli 
        kundle. Zaszywałam się z moimi 
        przyjaciółkami w gąszczu małych 
        drzew akacjowych, który 
        nazywałyśmy szałasem, z butelką 
        domowego kwasu chlebowego. 
        Towarzyszył nam zawsze kundel. 
        Był niesłychanie przydatny. 
        Odgrywał rolę wszystkich 
        możliwych zwierząt, od tygrysa 
        do słonia. 
        
          Zielona szyszka






        
          Moje najwcześniejsze 
        wspomnienia są podobne do 
        urwanych scen z filmu. 
          Taras naszej willi. Siedzę w 
        spacerowym wózku. Moje nogi w 
        lakierkach zwisają. Mam na sobie 
        czerwoną sukienkę, a we włosach 
        granatową kokardę. Jaś i Witek 
        biegają dookoła. Nad tarasem 
        pochylona gałąź sosny z wielkimi 
        szyszkami. Są zielone. 
        Błyszczą, lepkie od żywicy. 
        Bardzo pragnę, żeby Jaś zerwał 
        dla mnie taką szyszkę. Ale nie 
        umiem tego powiedzieć. 
          Wchodzi panna Maria. 
          - Uspokójcie się, chłopcy! - 
        woła. - Jadziulka musi spać. 
          Chłopcy wchodzą do wieżyczki. 
        Panna Maria opuszcza oparcie 
        wózka i poprawia poduszkę. Kładę 
        się. W górze kołują ptaki. 
        
          Zasypiałam sama w ciemności. 
        Przywykłam do tego. Ale raz w 
        Konstancinie obudziłam się 
        wkrótce po zaśnięciu. Zlękłam 
        się. Boso, w długiej koszuli, 
        zeszłam po krętych schodach. 
        Zatrzymałam się na ostatnim 
        stopniu. Tylko w saloniku paliło 
        się światło. Byli tam wszyscy. 
        Mama czytała. Jaś rysował. Panna 
        Maria robiła na drutach. A pod 
        biurkiem spał Dżok. Miałam 
        ochotę wejść do nich. Ale coś 
        mnie powstrzymało. Czułam, że 
        panna Maria będzie 
        niezadowolona. Stałam chwilę z 
        opuszczoną głową, wpatrując się 
        w czerwony schodek. Potem 
        odwróciłam się. Stąpając 
        ostrożnie, weszłam na górę do 
        mojego pokoju. Położyłam się do 
        łóżka. Bez słów wzywałam sen. I 
        sen przyszedł. 
        
          Przed tarasem były dwa klomby. 
        Okrągły należał do Jasia, a 
        trójkątny do mnie. Mój był 
        obwiedziony begoniami, w środku 
        rosły blade różyczki. Jasia - 
        heliotropem, wewnątrz były białe 
        i fioletowe petunie. 






          Bawię się z Jasiem w wyścigi. 
        Każde z nas biega dookoła 
        swojego klombu. Kto się 
        zatrzyma, ten przegrał. Zwykle 
        ja przegrywałam. I teraz stoję, 
        patrzę na ciemne zarysy 
        świerków. Dyszę. A Jaś wciąż 
        biega. 
          Od strony domu zbliża się 
        dwoje obcych, a z nimi mama. 
        Mama uśmiecha się. 
          - To pan Jan, nasz nowy 
        ogrodnik, i pani Janowa. 
          Pani Janowa ma twarz jak 
        jabłko, pan Jan wielkie wąsy. 
          - Ano, byleby mi tylko nie 
        psociły - mówi - bom krewki. 
          Pani Janowa macha ręką. 
          - E, on tylko tak gada. On 
        lubi dzieci. - Patrzy na mnie. - 
        Mamy dwie wnuczki w twoim wieku. 
        Przyjadą na lato. 
          Stoję oniemiała ze szczęścia. 
        
          Loteria
        
          Szczęście mnie nie zawiodło. 
        Przyjechały wnuczki Janów - 
        Felcia, którą nazywano Kocią, i 
        Gienia. 
          Ciemnowłosa Kocia była 
        najstarsza z nas. Rządziła nami. 
        Gienia, najmłodsza, z jasną 
        grzywką i buzią lalki, była 
        pogodna i szczera. Bardzo ją 
        lubiłam. Ale Kocia mi 
        imponowała. 
          Któregoś dnia stałyśmy na 
        ścieżce przy krzakach malin. 
        Nagle Kocia przykucnęła i 
        patykiem napisała coś na ziemi. 
        Czytać trochę już umiałam. 
        Roześmiałam się:
          - Jak ty piszesz! Tak się nie 
        pisze "kura". 
          Kocia spojrzała na mnie z 
        pogardą. 
          - Ty nic nie rozumiesz. To nie 
        "kura". To okropne słowo. 
          W południe panna Maria 
        przynosiła mi na ławkę do ogrodu 
        kubek mleka i kawałek czekolady. 
        Zwykle wtedy zjawiała się Gienia 
        i patrzyła na czekoladę 
        pożądliwie. Nie wiedziałam, czy 






        się z nią podzielić, czy panna 
        Maria będzie zadowolona. Zwykle 
        musiałam zjadać wszystko, co mi 
        podała. Ale panna Maria mówiła:
          - Gieniu, biegnij do babci, 
        poproś o chusteczkę. Wytrzyj 
        porządnie nos. Jak wrócisz, 
        dostaniesz takie samo drugie 
        śniadanie jak Jadziulka. 
          Od początku lata 
        przygotowywałyśmy się do loterii 
        fantowej. Zbierałyśmy fanty od 
        okolicznej dzieciarni. A potem 
        następował wielki dzień. 
          Na placu krokietowym, na 
        długiej ławie, rozłożone były 
        fanty z przyczepionymi numerami. 
        Znalazło się tam wszystko, co 
        rodzice uważali za niepotrzebne 
        - figurki, dzbanuszki, 
        wachlarze, sztuczne kwiaty. 
          Pod świerkiem, na taborecie 
        stał patefon z tubą. Jaś 
        nastawiał płyty. Patefon grał 
        głośno i chrypliwie. 
          Przy stoliku siedziała panna 
        Maria. Przed nią srebrny kubełek 
        i sterta wafli. Dużą łyżką 
        nakładała dzieciom domowe lody. 
        Dzieciaków było mnóstwo, 
        tutejszych i letników. Plac 
        kolorowy jak na jarmarku. 
        Dziewczynki w wiankach z kwiatów 
        okręcały się dookoła. Wirowały 
        ich barwne spódniczki. Ktoś grał 
        na fujarce. Chłopcy strzelali ze 
        ślepych pistoletów. 
          Jaś i Witek stali przy 
        fantach. Dzieci wyciągały losy z 
        uczniowskiej czapki. 
          Ze wszystkich cudów 
        najbardziej mnie zachwycił 
        przycisk ze złotym lwem. Miał 
        numer piąty. Kiedy Jaś zwijał 
        kartki, udało mi się uszczknąć 
        różek tej piątki. Stałam z boku. 
        Dzieci rozwijały losy. 
          - Siódemka... piętnastka... 
        dwadzieścia dwa... - wołały. 
        Minęła mnie Kocia z bukietem 
        pąsowych róż z papieru. Za nią 
        biegła roześmiana Gienia. 
        Przyciskała do siebie misia. 
          Już miałam podejść i wyciągnąć 
        los. Ale ubiegł mnie gruby Jurek 






        z willi "Pod Dębem". 
          - Piątka! - zawołał i Jaś 
        podał mu lwa. 
          Zwiesiłam głowę. Ale i było mi 
        lżej. Nie oszukałam nikogo. Może 
        on się ze mną zamieni - 
        pomyślałam. Nie udało się, bo 
        wygrałam lalkę z gumy. 
          Słońce się zniżyło. Drzewa 
        pociemniały. Dzieci zaczęły się 
        rozchodzić. Wreszcie plac 
        opustoszał. Na ławce leżała 
        zielona żabka z blachy i 
        trąbka, których nikt nie 
        wylosował. 
        
          Kataryniarz
        
          Kocia od pewnego upalnego dnia 
        budziła w nas jeszcze większy 
        respekt. 
          Siedziałyśmy wtedy w majtkach, 
        w koszulkach i fartuszkach w 
        szałasie z liści. Osika szemrała 
        cichutko. Pod drzewem sapał 
        kundel. Kocia powiedziała nagle:
          - Krysia miała krew na 
        prześcieradle. 
          Krysia była córką właściciela 
        sklepiku koło ciuchci. 
          Butelka wypadła mi z ręki. 
        Smużka kwasu zalśniła w trawie. 
          - Oj, to okropne! - 
        zapiszczała Gienia. 
          - Głupia! - powiedziała Kocia. 
        - Ja też będę miała. A kto ma 
        krew na prześcieradle, może mieć 
        dziecko. 
          - No to miej! - zawołała 
        Gienia. - Będę ci bawić. 
          - Jesteś sto razy głupia - 
        odpowiedziała Kocia - dziecko 
        musi mi zrobić chłopak. 
          Byłam zdumiona. Myślałam, że 
        dziecko wyrasta w mamie jak kwiat. 
          - Jazda! - ucięła Kocia. - 
        Bawimy się w berka. Ja gonię!
          Wybiegłyśmy na ścieżkę. One 
        boso, ja w brążowych sandałkach. 
        Kundel za nami. Gienia zrównała 
        się ze mną. W biegu wyciągnęła z 
        kieszeni fartuszka karmelek. 
        Wyglądał jak poduszeczka, biała 
        w różowe paski. Wsunęła go do 
        buzi. Pochyliła lepkie wargi nad 






        moim uchem:
          - To ona jest głupia 
        kłamczucha... - wyszeptała. 
        
          Dzieci nudzą się często. 
        Mgiełka nudy zasnuwała 
        Konstancin. Pustawo. Ktoś jedzie 
        na rowerze. Rower skrzypi. Na 
        moście nad Jeziorką samotny 
        rybak stoi nieruchomo. Przeciwko 
        tej nudzie wymyślałyśmy rozmaite 
        rozrywki. 
          Do małego domku, w którym 
        mieszkali Janowie, wchodziło się 
        przez ganek podparty kolumienką. 
        Ten ganek to był nasz teatr. 
        Inscenizowałyśmy piosenki. 
        Najbardziej lubiłam tę:
        
          W poniedziałek rano@ kosił 
        ojciec siano,@ kosił ojciec, 
        kosił ja,@ kosiliśmy obydwa...@
        
          I tak poprzez różne czynności 
        przy tym sianie ciągnęło się do 
        niedzieli. To był punkt 
        kulminacyjny. Grałyśmy zwykle we 
        dwie. Trzecia i kundel tworzyli 
        widownię. Trzymałyśmy przy 
        ustach butelki kwasu i chwiejąc 
        się na nogach darłyśmy się, aż 
        kundel zaczynał szczekać:
        
          A w niedzielę rano,@ przepił 
        ojciec siano,@ przepił ojciec, 
        przepił ja,@ przepiliśmy 
        obydwa...@
        
          W ucieczce przed nudą chętnie 
        załatwiałyśmy zlecenia 
        dorosłych. Chodziłyśmy do 
        sklepiku po bułki, do apteki. 
          Często od strony brukowanej 
        kocimi łbami szosy do Jeziorny 
        słychać było dźwięki katarynki. 
        Pędziłyśmy tam. Kataryniarz stał 
        przy narożnej willi obok apteki. 
        Otaczała go dzieciarnia. Siwy, 
        chudy, ogorzały. Świnka morska 
        kręciła się po pudle katarynki, 
        jej oczy wyglądały jak różowe 
        paciorki. Melodyjka snuła się 
        chrypliwie. Wyciągałyśmy 
        groszaki. Świnka wsuwała 
        pyszczek do pudełka i wyjmowała 






        losy. Można było wygrać rozmaite 
        broszki i pierścionki. Oczarował 
        mnie złoty pierścionek z 
        rubinem. Kataryniarz dziwnie na 
        mnie patrzał, jakby się tego 
        domyślał. I wygrałam ten 
        pierścionek. Kocia wsunęła we 
        włosy srebrzystego motyla. A 
        Gienia przypięła do sukienki 
        złotą kokardkę. 
          Weszłyśmy do apteki. Lubiłam 
        to brunatne wnętrze o dziwnych 
        zapachach. Obok ławy stała waga, 
        a na ladzie słój ślazowych 
        cukierków. Aptekarz, okrągły i 
        łysy, uśmiechnął się do nas. 
          - O, jaka biżuteria! Czego 
        sobie panie życzą?
          - Prosimy o walerianę dla 
        mojej babci - powiedziała 
        poważnie Kocia. - Nerwy 
        wpakowały jej się w głowę. 
          Kiedy wyszłyśmy z apteki, na 
        ulicy nie było już nikogo. Tylko 
        od strony Jeziorny dolatywały 
        cichutkie, jakby gasnące dźwięki 
        katarynki. 
        
          Majówki
        
          Epitafium
        
          Tu przystawała ciuchcia@ 
        sycząc parą@ zatrzymaj się 
        przechodniu@ złóż ręce@ bo ta 
        ciuchcia woziła łzy@ uśmiechy@ 
        szczęście@
        
          W maju jeździliśmy na 
        niedzielę do Konstancina. Panna 
        Maria szykowała kanapki, owijała 
        w pergamin i wkładała do 
        ceratowej torby. 
          Ciuchcia wlokła się. Kiedyś 
        zachciało mi się siusiu. 
        Ubikacji nie było. Płakałam. 
        Panna Maria uformowała worek z 
        nieprzemakalnej peleryny. Była 
        przezroczyście niebieska. 
        Wstydziłam się. 
          Kiedy wchodziłam do naszego 
        ogrodu, zawsze biegłam 
        natychmiast zobaczyć moją 
        grządkę. Uprawiałam ją sama. 
        Przekopywałam, grabiłam, siałam 






        kwiaty i podlewałam zieloną 
        konewką. Najbardziej lubiłam 
        nasturcje - pąsowe, 
        pomarańczowe, żółte. Kiedy 
        świeciło słońce, jakby się 
        paliły. Którejś nocy obudziłam 
        się przerażona. 
          - Mariuta! - zawołałam - 
        zapomniałam podlać nasturcje. 
          Przy furtce, po obu stronach 
        alejki ciągnęły się rabaty 
        petunii. Ciemnoróżowe, fioletowe 
        i białe kielichy. To było moje 
        ulubione miejsce. Stałam w 
        słońcu. Czekałam. Przelatywał 
        cytrynek. Wtulał się w kielich 
        kwiatu. Był piękny, z tą 
        pomarańczową kropeczką na żółtym 
        skrzydełku. Podkradałam się. 
        Chwytałam go w stulone dłonie. 
        Ale po chwili wypuszczałam. I 
        cytrynek znikał w niebieskawej 
        przestrzeni.
          Którejś niedzieli lał deszcz. 
        Z Kocią i Gienią, na bosaka, 
        goniłyśmy się po kałużach. 
        Zaczęło grzmieć. Uciekłyśmy do 
        sieni małego domu. Wisiała tam 
        na ścianie skrzynka z wypukłym 
        dzwonkiem. Nazywałyśmy ją 
        "telefon". Ale to były przewody 
        elektryczne. Huknął piorun. Z 
        "telefonu" wystrzeliły 
        pomarańczowo_niebieskie iskry. 
        
          Od tej niedzieli bałam się 
        burzy. Kiedy burza nadciągała, 
        prosiłam, żeby wszyscy byli przy 
        mnie - mama, panna Maria, Jan i 
        Janowa. 
          Wbiegałam do mieszkania Janów, 
        żeby ich zaprosić. Mieli duży 
        pokój. Podobał mi się. Czerwona 
        podłoga lśniła. Na kuchni palił 
        się ogień. Ciemną szafę i komodę 
        zdobiły dziwne rzeźby. Kule i 
        esy_floresy. Na wysokich łóżkach 
        leżały czerwone kapy z pluszu, a 
        w głowach białe poduchy. Nad 
        jednym łóżkiem wisiał krzyż. Nad 
        drugim wizerunek Matki Boskiej z 
        Dzieciątkiem. Z głowy Matki 
        Boskiej wystrzelały złote 
        promienie. To było cudowne. 
        Zazdrościłam Koci i Gieni, że 






        spały we dwie w łożu pod tym 
        obrazem. 
          Wracaliśmy do Warszawy pod 
        wieczór. Dorośli nieśli naręcze 
        bzu. I ja swoją gałąź. W ciuchci 
        bzu było pełno. Kołysał się 
        wysoko w uniesionych rękach. 
        Pachniał gorzkawo. Był hałas, 
        ludzie gadali, śmieli się. 
          Ciuchcia jechała powolutku. Co 
        chwila przystawała na stacjach. 
        Nazwy stacji znałam na pamięć, 
        bo konduktor każdą wykrzykiwał. 
        Jeziorna. Klarysew. Powsin. 
        Wilanów. Czerniaków. 
          W Czerniakowie kolejka 
        zatrzymywała się dłużej. Dalsza 
        droga prowadziła pod górę. 
        Przyczepiano drugą lokomotywę. 
        Potem ciuchcia ruszała jeszcze 
        wolniej, sapiąc i wypuszczając 
        kłęby śmierdzącego dymu. 
        Dojeżdżała do Belwederskiej. 
        Przesiadaliśmy się do tramwaju. 
          Ściemniało się. Błyskały 
        pierwsze światła. Byłam senna. 
        Miasto wydawało mi się brzydkie. 
        
          Nienasycone
        
          W kącie ogrodu była furtka, na 
        pozór tajemnicza. Ale wychodziło 
        się nią do łysego lasku, a 
        stamtąd na sąsiednią ulicę. Koło 
        furtki stała drewniana szopa. 
        Dzieliła się na kilka komórek. 
        Klucze do kłódek, na które były 
        zamknięte, miał Jan. Kiedy 
        otwierał, zaglądałyśmy. Były tam 
        grabie, łopaty, worki i nasiona. 
        Jedna należała do Jasia. Na 
        wiosnę, kiedy zaczynał się sezon 
        krokietowy, wyjmował z niej 
        druciane bramki, młotki i kule. 
        Podobały mi się kolorowe paliki 
        i jaskrawe pasy na młotkach i 
        kulach. 
          Do Jasia na krokiet zlatywały 
        się chłopaki z całej okolicy. 
        Jaś wyprawiał się z nimi na 
        rowerowe wycieczki. Przy furtce 
        od ulicy zawsze słychać było 
        gwizdy i nawoływania:
          - E, Strancmaniak! 
          - Strancmaniak, jedziesz z 






        nami? 
          Kiedyś Jaś wrócił z takiej 
        wyprawy zakrwawiony, z 
        kierownicą w ręku. Koledzy 
        nieśli połamany rower. 
          Z boku szopy był wychodek. 
        Roje owadów, bo naprzeciwko 
        wychodka śmietnik. I 
        najpiękniejsze szafirowe i 
        zielone muchy. Lubiłam to 
        bezustanne brzęczenie. I zapach 
        siana pomieszany z wonią 
        gnijących śmieci. Bo tuż pod 
        płotem stały klatki z królikami. 
          Spędzałam przy nich godziny. 
        Zrywałam zielska i pakowałam 
        pomiędzy druciane ściany a 
        podstawy klatek. Króliki 
        wysuwały chciwe pyszczki. 
        Wpychałam dłoń, ile się dało. 
        Dotykałam białych i szarych 
        futerek. Zielska znikały w mig. 
        Więc biegłam po nowe. Chwytałam, 
        co się da - nacie marchwi, samą 
        marchew. Wszystkiego było mało. 
          Czasami zjawiała się Kocia i 
        Gienia. 
          - Odwal się od nich - mówiła 
        Kocia skacząc przez skakankę - 
        one się nigdy nie naźrą. 
          Kiedyś zastała mnie przy 
        klatkach panna Maria. 
          - Co ty tu robisz, Jadziulka?
          - Karmię króliki - 
        powiedziałam prawie z płaczem - 
        ale one ciągle są głodne. 
          - Nie martw się - 
        odpowiedziała panna Maria - to 
        są okropne żarłoki. 
          To mnie nie pocieszyło. 
        Czułam, że wciąż przegrywam. 
        Gdyby choć raz nie wysunęły 
        pyszczków...
        
          Czubatka
        
          Z małego domu, od strony 
        werandy, alejka prowadziła do 
        kurnika. Po lewej był ogród 
        warzywny, po prawej pod płotem 
        gęste krzaki malin. Często 
        kręciłyśmy się po tym warzywnym 
        ogrodzie. Dokoła niego rosły 
        truskawki. Co rusz któraś się 
        czerwieniła. Jan unosił krzaczki 






        i podkładał pod nie krowi nawóz. 
        Woń była ostra. Ale wiązała się 
        z latem, bieganiem boso. Kusił 
        nas zielony groszek. Z cienkich 
        żerdzi zwieszały się jego pędy. 
        Zrywałyśmy strąki i wygryzałyśmy 
        z nich słodkie ziarenka. Gienia 
        wyrywała z ziemi marchewki. 
        Otrzepywała z piasku i gryzła. 
        Ja jadłam koper, a Kocia 
        truskawki. Rosły tam wiśnie. 
        Właziłyśmy na drzewa. 
        Objadałyśmy się i robiłyśmy 
        sobie kolczyki. 
          Z ogrodu warzywnego biegłam 
        zwykle do kurnika. Kurnik był z 
        drucianej siatki, zamknięty na 
        skobel. Otwierałam go. Dzielił 
        się na dwa placyki. Na większym 
        walało się pierze, bobki, ziarno 
        i słoma. Na mniejszym stała 
        budka. 
          Po kurniku kręciły się kury i 
        kogut. Kury gdakały. Podbierałam 
        im jajka. Ale przede wszystkim 
        witałam się z Czubatką. Była to 
        biała kurka. Wydawała mi się 
        prześliczna. Kiedy kogut piał, 
        byłam przekonana, że to na jej 
        cześć. 
          Czubatka, według mnie, była 
        moja. Lubiła mnie. Kiedy 
        wchodziłam do kurnika, gdacząc 
        przybiegała na cienkich nóżkach. 
        A ja sypałam jej ziarno. 
          Któregoś dnia Czubatka się nie 
        pojawiła. Rozglądałam się 
        wszędzie. Nigdzie jej nie było. 
        Wybiegłam z kurnika i zaczęłam 
        przetrząsać krzaki malin. Nie 
        znalazłam jej. 
          Pobiegłam do panny Marii. 
          - Mariuta - zawołałam - nie ma 
        Czubatki!
          - Może się znajdzie - 
        odpowiedziała niepewnie panna 
        Maria - poszukaj jeszcze. 
          Wróciłam do ogrodu. Kocia i 
        Gienia przyłączyły się do 
        poszukiwań. Nagle Kocia 
        zawołała: 
          - Chodźmy do mojej babci! 
        Babcia będzie wiedziała, gdzie 
        ona jest. - Janowa zajmowała się 
        kurami. 






          Pobiegłyśmy do kuchni małego 
        domu. W tej kuchni stała 
        blaszana wanna. Na płycie we 
        wgłębieniu z kafli grzała się 
        woda. Stara śliwa zaglądała w 
        okno. Janowa w szarym fartuchu 
        wałkowała ciasto. 
          - Babciu! - zawołała Kocia - 
        ona szuka Czubatki. 
          Janowa uśmiechnęła się 
        szeroko. 
          - Będziesz ją dzisiaj miała. W 
        rosole. 
          Pobiegłam do szałasu. Rzuciłam 
        się na ziemię. Szlochałam. Kocia 
        i Gienia stały na ścieżce. 
        Przyglądały mi się. 
        
          Modlitwa
        
          Niedaleko naszej willi stał 
        kościół z czerwonej cegły, jak 
        przysadzisty krasnolud. Za 
        kościołem, w zaroślach 
        leszczyny, szumiał strumyk. W 
        wilgotnej trawie rosła mięta i 
        niezapominajki. Brodziłyśmy po 
        płytkiej wodzie. Łapałam zielone 
        żabki, a one wyskakiwały mi z 
        dłoni i z pluskiem niknęły w 
        strumyku. Napełniałam wiaderko 
        wodą z malutkimi płotkami. Ale 
        one zaraz zdychały. 
          Często wstępowałyśmy do 
        kościoła. Żegnałam się jak one. 
        I jak one ufałam Bogu. 
        Wieczorami, kiedy byłam sama, 
        klękałam w łóżku i modliłam się 
        własnymi słowami. 
          W kościele było pusto. Przez 
        witraże sączyło się podbarwione 
        światło. Na ołtarzu stały róże, 
        piwonie. Siadałyśmy w ławkach. 
        Ale modlitwa nie przychodziła. 
        Milczałyśmy. Tylko Gienia coś 
        szeptała, a Kocia uciszała ją 
        sykiem. 
          Kocia i Gienia chodziły do 
        kościoła w każdą niedzielę. W 
        najładniejszych sukienkach. 
        Snułam się po alejkach czekając 
        na ich powrót. 
          Nadchodziło Boże Ciało. Moje 
        koleżanki szły do kościoła w 
        długich białych sukienkach, 






        poważnym krokiem. 
          Ołtarz był niedaleko naszej 
        willi. Czerwony dywan i obraz 
        oplatały pędy młodziutkiej 
        brzeziny. 
          Stałam przy furtce. Czekałam 
        na procesję. Z daleka słychać 
        było śpiewy i dzwonienie. Ulica 
        wypełniała się ludźmi. 
        Odnajdywałam Kocię i Gienię. 
        Sypały kwiatki. Kiedyś Gienia 
        rzuciła mi pod nogi różyczkę. 
        Procesja oddalała się. Śpiewy 
        cichły. 
          Dziewczynki wracały 
        uszczęśliwione. 
          - Bawimy się w dwór - wołała 
        Kocia, zanim Janowa zdołała 
        ściągnąć z nich białe sukienki. 
        - Ja będę królową, Gieńka 
        księżniczką, a ty zwyczajną 
        dworką. 
          To nie był koniec moich 
        upokorzeń. Ile razy zrobiłam coś 
        lepiej od Koci, ona mówiła: 
          - Ale ja sypałam kwiatki na 
        procesji, nawet Gieńka sypała. A 
        ty nie!
          Więc modliłam się w ciemności:
          - Boże, na drugi rok pozwól i 
        mnie sypać kwiatki!
        
          Wielki grzyb
        
          Chodziłyśmy czasami z panną 
        Marią na jałowcowe pole. Była to 
        wielka polana na drodze do 
        Królewskiej Góry. Rosła na niej, 
        pośród krzaków jałowca, kłosista 
        trawa, która sięgała mi do szyi. 
        Chodziło się po niej jak po 
        wodzie. Panna Maria plotła nam z 
        tej trawy wieńce. Były dostojne 
        jak korony. 
          Po deszczu chodziłyśmy z panną 
        Marią na grzyby. Szło się 
        kawałek wzdłuż wąziutkich szyn, w 
        stronę cegielni. My po szynach, 
        panna Maria z boku. 
          Potem skręcałyśmy do 
        świerkowego lasu. Po drodze 
        mijałyśmy domek czarownicy. Była 
        to nędzna chatynka. Obok niej 
        studnia z wielkim kołem. Po 
        podwórku wałęsały się kury. 






        Kręciła się przygarbiona babina 
        w chustce na głowie. Chociaż 
        nazwałyśmy ją czarownicą, 
        wyglądała łagodnie. Mamrotała do 
        siebie. A na nas nie zwracała 
        uwagi. 
          W lesie było mroczno. Grzyby 
        kryły się w wilgotnym mchu. 
        Lubiłam dotykać śliskich 
        maślaków i żółtych łebków kurek. 
        Ale nie miałam szczęścia do 
        grzybów. Kocia i Gienia szybko 
        zapełniały swoje koszyki. A w 
        moim było ledwie parę grzybków 
        na dnie. 
          Kocia śmiała się ze mnie:
          - Ślepicha. Ślepicha. Grzyb 
        przed nią umyka. 
          Na skraju lasu była 
        piaszczysta droga, a za nią 
        parowy porośnięte krzakami. 
        Wyszłam kiedyś spod świerków na 
        tę drogę. Spojrzałam na zarośla 
        i stanęłam zdumiona. W 
        rozpadlinach rósł prawdziwek, 
        ogromny jak talerz. A z nim 
        zrośnięty drugi, też duży. 
        Patrzałam z niedowierzaniem. 
          - Jadziulka, gdzie jesteś? - 
        rozległo się nawoływanie panny 
        Marii. 
          Zerwałam grzyby. Nie mieściły 
        się w koszyku. Więc uniosłam jak 
        parasole i pobiegłam z powrotem. 
          - Ojoj, jakie wielgachne! - 
        zapiszczała Gienia. 
          Kocia powiedziała cicho, żeby 
        panna Maria nie usłyszała:
          - Trafiło się ślepej kurze 
        ziarno. A zresztą na pewno jest 
        robaczywy. 
        
          Pałac
        
          Kocia i Gienia były dumne ze 
        swoich sukienek "do kościoła". 
        Kocia miała różową, a Gienia 
        niebieską. 
          Moim ulubionym strojem była 
        "chłopka". Czarna spódniczka w 
        czerwone róże, czarny staniczek 
        sznurowany zieloną wstążką, 
        batystowa bluzeczka i fartuszek. 
        Gienia mi jej zazdrościła. A 
        Kocia krzywiła się: 






          - E, co tam "chłopka". Ja 
        dostanę krakowski strój. 
          Kiedyś wybrałam się z panną 
        Marią w mojej "chłopce" na 
        spacer. Przy drodze stała 
        chałupa kryta słomą. Obok niej 
        rosły malwy. Podeszłam do nich. 
        W drzwiach ukazała się kobieta. 
          - O, ta chłopska dziewczynka 
        jak raz pasuje do moich malw. 
        Niech mi ją pani zostawi!
          W domu narysowałam chatę, 
        malwy i siebie w "chłopce". 
        Kocia spojrzała na rysunek. 
          - Tere_fere! - zawołała - 
        krzywa jesteś i masz zeza. 
        Zostaw to. Chodźmy na kasztany. 
          Stacja kolejki była drewniana. 
        Za nią rosły kasztanowe drzewa. 
        Zbiegały się tam dzieciaki z 
        całej okolicy. Chłopcy 
        wdrapywali się wysoko i trzęśli 
        drzewami. Albo z dołu strącali 
        kasztany kijem. Głupi Jasio, 
        jeżeli nie miał klienta do 
        niesienia walizki, kręcił się w 
        pobliżu. Obracał się dookoła, 
        machał lachą i wykrzykiwał 
        esperanckie słowa. Kocia z 
        chłopakami ciskała w niego 
        kasztany, a my go 
        przedrzeźniałyśmy:
          - Trenda! Morenda! Retenda!
          Było też inne miejsce 
        kasztanów - droga do Obór. 
        Chodziłam tam z panną Marią. 
        Najpierw szło się wzdłuż szyn. 
        Jeździła po nich pełna cegieł 
        drezyna - z cegielni do kolejki. 
        Potem skręcało się w aleję 
        starych drzew kasztanowych, 
        mroczną nawet w słoneczny dzień. 
          Czasami podchodziłyśmy do 
        bramy pałacu. Stawałam z twarzą 
        przyciśniętą do krat. Widziałam 
        złoty park, staw pokryty rzęsą. 
        A w dali jasny pałac z czerwonym 
        dachem. Było pusto. Kiedyś 
        pojawił się na tarasie ciemno 
        ubrany pan, kiedy indziej pani w 
        słomkowym kapeluszu. Dorośli 
        mówili, że to hrabiowie 
        Potuliccy. I że oni ciągle 
        jeżdżą za granicę. 
          Jesienią, na pożegnanie 






        Konstancina, szliśmy na pola. 
        Jaś i Witek rozpalali ognisko. A 
        kiedy przygasło, wrzucali w 
        popiół kartofle. 
          Siedziałyśmy z panną Marią na 
        kocu. Każda z nas trzymała w 
        ręce pieczony kartofel. Jaś i 
        Witek rozmawiali ze starym 
        pastuchem, który kurzył machorę 
        i pokrzykiwał na swoją krowę. 
          - No, dziewczynki - zapytała 
        panna Maria - zadowolone 
        jesteście z wakacji?
          - E, tam - wykrzywiała się Kocia 
        - chłopaki nie chciały zabierać 
        mnie na ryby i ciągle tylko z 
        tymi dwiema smarkatymi... 
          - Coś ty! - zawołała Gienia, 
        śmiała pod osłoną panny Marii - 
        było bardzo dobrze. Ty zawsze 
        marudzisz. 
          - A co ty powiesz, Jadziulka? 
        - zwróciła się do mnie panna 
        Maria. 
          Popatrzyłam na ściernisko we 
        mgle. Powiedziałam cicho:
          - Ja chciałabym jeszcze 
        zobaczyć pałac. 
        
          Królowa Śniegu
        
          Zimą Jan wylewał wodą z 
        wielkiego szlaucha plac 
        krokietowy. Lodowisko było 
        kostropate. Lubiłyśmy też 
        chodzić na łyżwach po ubitym 
        śniegu przed furtką. 
          Którejś mrocznej zimy 
        pozwolono nam ślizgać się na 
        Jeziorce. Od mostu do 
        "Słonecznej". Nad ośnieżonym 
        brzegiem czerniały pokręcone 
        gałązki krzaków. Usiłowałam 
        potem to narysować. 
          Ścigałyśmy się do krzaka 
        olszyny. Już dojeżdżałam, kiedy 
        spadła mi łyżwa. Trzymałam ją w 
        ręku. Odbijałam się butem i 
        sunęłam na jednej. Złapałam 
        gałązkę.
          - Jestem pierwsza! - zawołałam. 
          Nadjechała Kocia. 
          - Figę! Ja wygrałam. To 
        wyścigi na łyżwach, a nie na 
        butach.






          - Masz kluczyk od łyżew? - 
        zapytałam. 
          Wyjęła kluczyk z kieszeni 
        bluzy i pomachała nim w 
        powietrzu. 
          - Pożyczę, jak mi obiecasz 
        czerwone sreberko. 
          Na sanki chodziło się przez 
        lasek obok pensjonatu "Gryf" - 
        na Grapę. 
          Wąskie strome wzgórze pokryte 
        krzakami leszczyny prowadziło 
        na szeroki pagórek. Zimą było 
        tam pełno dzieciaków. Hałas. 
        Śmiechy. Według niepisanych 
        reguł gry zjeżdżało się ze 
        stromego wzgórza na niższe, 
        zakręcało - i dalej w dół. Tylko 
        trzylatki w fotelikach sunęły po 
        łagodnym zboczu. 
          Któregoś dnia, po zręcznie 
        pokonanym zakręcie, zajechałam 
        daleko, Zatrzymałam się w 
        trzcinach na zamarzniętym 
        bagnisku. Za bagnem widać było 
        komin i czerwony masyw 
        mirkowskiej papierni. 
          Nagle zobaczyłam przed sobą 
        ogromną kobietę w białym futrze. 
        Ciągnęła wielkie sanie. Siedział 
        na nich chłopczyk. 
          Zerwałam się. Chwyciłam za 
        sznurek moje sanki i zaczęłam 
        najszybciej, jak tylko mogłam, 
        gramolić się pod górę. 
          Panna Maria stała pod sosną. 
          - Mariuta - zawołałam - ona 
        mnie chciała porwać!
          - Kto? - zdziwiła się. 
          - Królowa Śniegu. 
          Panna Maria się roześmiała:
          - Nie bój się. To bajka. 
          I zaczęła otrzepywać moje 
        paletko wielką rękawicą. 
          Rozejrzałam się. Było 
        zwyczajnie. Dzieciaki waliły się 
        kulami. Tarzały w śniegu. 
        Zjeżdżały z wrzaskiem. Ogromna 
        kobieta zniknęła. 
        
          Żołnierze i misie
        
          Po powrocie do Warszawy 
        zaczynał się sezon piżamy w 
        róże. Przywiózł ją dla mnie mój 






        ojciec z Karlsbadu. Zawsze coś 
        przemycał przed celnikami. Była 
        biała, z materiału frott~e, a 
        róże czerwone. Wpatrywałam się w 
        te kwiaty, kiedy panna Maria 
        ubierała mnie w nią po kąpieli. 
        Była związana z Warszawą, tak 
        jak "chłopka" z Konstancinem. 
        Czerwone róże połączyły oba te 
        miejsca. 
          W Warszawie mieszkanie 
        stanowiło centrum świata, często 
        niepoznawalnego. Kiedyś Jaś 
        powiedział mi w tajemnicy, że w 
        okrągłym zegarze nad komodą ojca 
        mieszkają krasnoludki. Ten zegar 
        miał rzymskie cyfry. Znałam 
        tylko układ iksów, ptaszków i 
        pałeczek. Jaś pokazał mi klapę 
        pod spodem zegara. 
          - Wychodzą tędy - powiedział - 
        i spuszczają się po sznurowych 
        drabinkach. 
          Czasami po kryjomu sypałam 
        okruszki na komodę. 
          Pytałam Jasia:
          - A nie mogłabym ich zobaczyć? 
          - Nie - odpowiadał Jaś - ty 
        już wtedy mocno śpisz. 
          Więc szłam do mojego kącika 
        zabawek. 
          W kącie pokoju, który 
        dzieliłam z panną Marią, leżała 
        na podłodze makata z wizerunkiem 
        Napoleona na koniu, w 
        trójgraniastej czapce, Na tej 
        makacie stały moje zabawki. 
        Blaszana kuchenka, pokój lalek i 
        sklep z drewna. Drewniane klocki 
        do układania obrazków. Na moim 
        ulubionym obrazku panek w 
        szlafmycy z pomponem niósł 
        lichtarz ze świecą i oświetlał 
        ścianę z kolorowych kafelków. 
          Lalka Jagusia sypiała ze mną. 
        Nosiła takie same jak ja 
        sukienki. Miała prawdziwe włosy 
        i rzęsy. Była dla mnie żywa.
          Drugim moim ulubieńcem był miś 
        w stroju krasnoludka. Siedziałam 
        kiedyś na Napoleonie, trzymałam 
        go w ręce. Patrzyłam na śnieg na 
        dachu. Nagle zagrzmiało. Nie 
        zdążyłam się przestraszyć. 
        Dorośli mówili, że to niezwykłe 






        - burza w styczniu.
        
          Kocia i Gienia znikały na 
        długo. Za to w Warszawie pojawiał 
        się Ryś. Ryś był synem 
        przyjaciół moich rodziców. Mój 
        rówieśnik. Łagodny, wyglądał 
        trochę jak dziewczynka. Miał 
        falujące włosy.
          Kiedyś Ryś u nas nocował. 
        Okazało się, że mamy taką samą 
        bieliznę - płócienne staniczki, 
        do których przypinało się 
        podwiązki w fioletowe i różowe 
        paski, i płócienne majtki z 
        odpinaną klapą. Nosiliśmy też 
        wełniane rajtuzy z klapą 
        wypuszczoną na buty i gumą pod 
        podeszwą.
          Często bawiliśmy się u Rysia. 
        Ojciec jego był dentystą. 
        Wytapiał mu z ołowiu mnóstwo 
        żołnierzy. Ryś uwielbiał także 
        misie. Miał ich kolekcję we 
        wszystkich rozmiarach. 
        Największą atrakcją naszych 
        zabaw była kolejka elektryczna. 
        Upychaliśmy do wagoników pełno 
        misiów i żołnierzy. Kolejka 
        krążyła po pokoju. Pod stołem był 
        "mo". Wielka tajemnica. Tego 
        słowa nie wolno było przy nikim 
        wymówić.
          Prosiłam czasami Rysia, żeby 
        pozwolił Jagusi przejechać się 
        kolejką. Ale on odmawiał. Tylko 
        mój miś w czerwonym stroju 
        krasnoludka miał do tego prawo.
        
          Cyrk i teatry Jasia
        
          Ojciec był władcą absolutnym. 
        Nie śmiałabym mu się sprzeciwić. 
        Grzeczność nagradzał. Do nagród 
        należał cyrk.
          Siedzę obok ojca na krześle 
        wyścielonym czerwonym pluszem. 
        Moje nogi w lakierkach nie 
        dosięgają posadzki. Mam na sobie 
        granatową sukienkę z białym 
        kołnierzykiem, a we włosach 
        granatową kokardę. Cyrk pełen 
        ludzi, mieszanina zapachów 
        trocin, perfum, zwierząt. 
        Hałaśliwa orkiestra. 






          Na arenie dwóch clownów fika 
        koziołki. Są podobni do panka ze 
        świecą z mojej obrazkowej 
        układanki.
          Teraz czarno ubrani panowie 
        wnoszą klatkę z żelaznych 
        prętów. Gotowa. Orkiestra 
        milknie. Do klatki prowadzą lwa. 
        Jest obojętny. Przypomina mi 
        tego złotego, którego nie udało 
        mi się wygrać na loterii.
          Akrobacje na trapezie pod 
        sufitem. Reflektory oświetlają 
        drobną postać kobiety w 
        obcisłych trykotach. Huśta się, 
        przewija, zwiesza głową w dół. 
        Boję się, żeby ta pani nie 
        spadła. Ale w tym strachu jest 
        coś przyjemnego.
          W przerwie idziemy do boksów z 
        końmi. Konie są piękne. Jedzą 
        cukier z ręki. Można gładzić ich 
        boki.
        
          Jaś całkowicie różnił się od 
        ojca. Nie był ani dorosłym, ani 
        dzieckiem. Nosił krótkie 
        spodenki, uczniowską czapkę, 
        tornister. Chodził do szkoły.
          Bawił się ze mną w szkołę. 
        Budował z krzeseł katedrę. 
        Wchodził na nią. Wymachiwał 
        drewnianą linijką. Wywoływał 
        mnie do tablicy. Tablica była 
        prawdziwa. Jaś pisał na niej 
        wielkie litery. A ja usiłowałam 
        go naśladować. Wychodziły mi 
        kulfony. Dostawałam dwóje.
          Pamiętam lekcję czytania. Jaś 
        na katedrze, ja na stołeczku. 
        Trzymam w obu rękach dziecinną 
        książeczkę. Na okładce jest 
        żółta kaczka i granatowy napis. 
        Wodzę po nim palcem i 
        sylabizuję:
          - taś... taś... - Nie wiem, 
        czy to było czytanie, czy z 
        pamięci.
          Dzięki tym "lekcjom" z Jasiem i 
        szyldom nad sklepami wcześnie 
        nauczyłam się czytać. Wynalazłam 
        sobie jeszcze jeden podręcznik - 
        "Kurier Warszawski". Nie wiem, 
        dlaczego ogłoszenia w tej 
        gazecie poprzedzone były 






        szeregami dużych liter. 
        Ukrywałam się w kącie z 
        "Kurierem Warszawskim" i 
        dukałam: - Aaaaaa... Cccccc...
          Jaś bardzo lubił bawić się z 
        małymi dziećmi. Moje koleżanki 
        przepadały za nim, zwłaszcza 
        jedynaczka Zuzia, do której 
        chodziło się przez windę. Nikt, 
        nawet panna Maria, nie umiał 
        robić takich pięknych czapek i 
        koron z papieru jak Jaś.
          Na zabawach urodzinowych 
        bawiliśmy się w rozmaite gry, w 
        ciuciubabkę, "Budujemy mosty dla 
        pana starosty...", "Stoi róża od 
        podwórza...". Ale Jaś wymyślał 
        jeszcze własny występ.
          Kiedyś w naszym salonie pełnym 
        dzieci podrzucał trzy kółka od 
        sersa tak długo, aż wszystkie 
        zawisły na obrazkach. Wtedy 
        zaśpiewał:
        
          - Zawisło kółko na drzewie,@ 
        jak zdjąć to kółko, nikt nie 
        wie.@
        
          Potem po kolei zdejmował kółka 
        przy pomocy trzcinowego mieczyka 
        i zarzucał sobie na szyję.
          Wreszcie podszedł do pianina i 
        zagrał marsza triumfalnego. 
        Widownia piszczała z uciechy.
        
          Ogródki, ogrody, parki
        
          Lubiłam chodzić z Rysiem i 
        naszymi rodzicami do cukierni na 
        Bagateli. Ubierano mnie w 
        niebieską sukienkę i kapelusik 
        ze wstążkami. Kiedyś na placu 
        Unii zobaczyliśmy policjantów 
        galopujących na białych koniach.
          Do cukierni wchodziło się od 
        Bagateli. Sala była mroczna. 
        Stoliki okrągłe, z marmurowymi 
        blatami. Za kontuarem drzwi. 
        Prowadziły na dziedziniec. Latem 
        tam także ustawiano stoliki. My 
        z Rysiem zrobiliśmy odkrycie. W 
        głębi dziedzińca rósł stary dąb 
        i stał tam drewniak z 
        zewnętrznymi schodami. Drzwi 
        zamknięte. Wydawał nam się 






        tajemniczy. Ten zakątek stał 
        się ulubionym miejscem naszych 
        zabaw. A jesienią znajdowaliśmy 
        tam piękne żołędzie w kolorze 
        mlecznej kawy.
          Często chodziłam z panną Marią 
        na skwerek na placu 
        Dąbrowskiego. Szłyśmy Jasną. 
        Przed hotelem "Victoria", ze 
        szklanym daszkiem nad drzwiami, 
        stał portier w czerwonej 
        liberii. Miał białą brodę. 
        Uśmiechał się do mnie i kłaniał 
        nisko. Uważałam go za Świętego 
        Mikołaja.
          Pamiętam ryneczek skwerku. 
        Rosły tam na klombach róże. Za 
        żelaznymi sztachetami stały 
        ławki w kręgu kasztanów.
          Kiedyś zrobiłam siusiu w 
        majtki. Panna Maria zawołała 
        dorożkę. Pojechałyśmy do domu. 
        Byłam zachwycona.
          Nazajutrz zrobiłam to celowo. 
        Pobiegłam do panny Marii i 
        powiedziałam:
          - O, Mariuta, tu dorożka!
          Wtedy spadł cios. Panna Maria 
        dała mi klapsa i piechotą 
        wróciłyśmy do domu.
          W tych latach dorośli mówili 
        o wyborach i o Dziadku. 
        Widziałam Dziadka w gazetach. 
        Miał wielkie wąsy i surowe 
        spojrzenie.
          Któregoś dnia bawiłam się na 
        skwerku. Było ciepło. Róże miały 
        pąki. Nagle huknęły wystrzały. 
        Ludzie zaczęli uciekać. Chłopcy 
        podrzucali tornistry i 
        krzyczeli:
          - Wiwat! Niech żyje Dziadek!
          Panna Maria chwyciła mnie za 
        rękę i pociągnęła do dorożki.
          Jesienią chodziłam z panną 
        Marią i Rysiem do Ogrodu 
        Saskiego. Była tam wtedy 
        cukiernia z kamiennym tarasem, 
        na który spadało mnóstwo 
        kasztanów.
          W parku po stawie pływały 
        łabędzie. Znałam bajkę o czarnym 
        łabędziu, który na ponurym 
        jeziorze, w czasie burzy 
        straszył groźnym sykiem. Więc 






        łabędzie, nawet te białe, 
        budziły we mnie odrobinę 
        niepokoju.
          W Łazienkach, nad stawem, 
        fascynowała mnie wierzba 
        płacząca. Ta z bajki o 
        dziewczynce beksie zaklętej w 
        płaczącą wierzbę. Zatrzymywałam 
        się przy niej niepewna, czy to 
        dziecko, czy drzewo.
          Czasami wyprawiałyśmy się z 
        panną Marią do parku 
        Ujazdowskiego. Niosłam drewniany 
        kijek i drewniane koło w 
        kolorowe pasy. Biegałam za tym 
        kółkiem po wysypanych żwirem 
        alejkach. Lubiłam się ważyć. 
        Siadałam na wielkim fotelu. Moje 
        nogi nie dosięgały ziemi.
          Ale największą atrakcją były 
        huśtawki. Czasami czekałam na 
        swoją kolej pośród dzieciaków 
        małych i większych. A te 
        huśtawki skrzypiały, skrzypiały. 
        I skrzypią do dziś. Są 
        nieśmiertelne.
          Przy wejściu do parku stał 
        sprzedawca baloników. Miał ich 
        mnóstwo na grubym kiju. Kiedyś 
        poprosiłam pannę Marię:
          - Mariuta, kup mi balon!
          Panna Maria się zgodziła. 
        Wybrałam niebieski. Trzymałam 
        sznurek w ręku. Nagle wymknął mi 
        się. Balonik zaczął się unosić. 
        Coraz wyżej, ponad drzewami. 
        Patrzałam z żalem na maleńką 
        plamkę, która po chwili zniknęła 
        w chmurach.
        
          Poste restante
        
          Najbliższa okolica domu była 
        jakby przedłużeniem mieszkania. 
        Boduena wąska, wysadzana 
        drzewkami. Domy szare. Sklepów 
        mało. Lubiłam oglądać wystawę 
        sklepu z damską bielizną. Leżały 
        na niej jedwabne halki i majtki 
        z koronkami w różnych kolorach. 
        Wstąpiłyśmy tam kiedyś z panną 
        Marią. Właścicielka, pani 
        Stefania, zapytała:
          - Jadziu, która haleczka 
        najbardziej ci się podoba?






          - O, ta - wskazałam palcem halkę 
        lila, koloru pachnącego groszku.
          - Mała ma gust - roześmiała 
        się pani Stefania - ta jest 
        najelegantsza i najdroższa.
          Naprzeciwko naszego domu 
        mieściła się cukiernia 
        Węgierkiewicza. Kupowaliśmy tam 
        pączki. Kiedyś przed Tłustym 
        Czwartkiem mama posłała po nie 
        Jasia. Ale kilka zjadł po 
        drodze. Więc chodziłyśmy z panną 
        Marią. W cukierni były czerwone 
        chodniki, w drewnianych kubłach 
        stały palmy. Przy okrągłych 
        stolikach siedzieli panowie. 
        Palili. Powietrze było 
        niebieskawe od dymu. 
        Sprzedawczyni układała pączki w 
        pudełku. Każdy leżał na 
        karbowanym talerzyku z papieru z 
        napisem "Węgierkiewicz". Te 
        talerzyki zabierałam dla lalek.
          Na Zgoda bliziutko naszego 
        domu znajdowała się księgarnia 
        Gebethnera i Wolffa. Dom był 
        ciemny. Okna niskie, wgłębione. 
        Zatrzymywałam się z panną Marią 
        przy tych witrynach. Przyciągał 
        mnie kształt książek i barwy 
        okładek. A także coś 
        nieokreślonego.
          Nasza ulica przylegała do 
        placu Napoleona. Na placu 
        Napoleona mieściła się Poczta 
        Główna. Wchodziło się po 
        szerokich schodach. Nad wejściem 
        wisiał wielki zegar. Wewnątrz 
        było dużo ludzi. Trzymałam pannę 
        Marię za rękę, żeby się nie 
        zgubić. Kupowałyśmy karty 
        pocztowe, znaczki. Czasami 
        udawało mi się wyprosić parę do 
        mojego zbioru. Miałam klaser w 
        czerwonej oprawie. Ale nie 
        interesowały mnie żadne serie. 
        Patrzałam na znaczki jak na 
        obrazki. Moja ulubiona była 
        fioletowa Helwetia ze śnieżnymi 
        górami. A także zielone Maroko z 
        palmami.
          Obok okienka, w którym panna Maria 
        kupowała znaczki, było drugie.
          - Poste restante - 
        wysylabizowałam. - Mariuta, co 






        to znaczy?
          - Korespondencja czeka tu na 
        odbiorców - odpowiedziała panna 
        Maria - jeżeli ktoś nie podaje 
        adresu do domu, może list 
        odebrać na poczcie.
          - A może napisał tu wujek z 
        Ameryki?! - zawołałam.
          Kiedyś lał deszcz. Stałam w 
        stołowym przy oknie za tiulową 
        firanką. Wpatrywałam się w mokrą 
        balustradę balkonu. Nudziłam 
        się. Weszła mama.
          - Mamusiu - prosiłam - kup mi 
        tę dużą lalę od Jabłkowskich!
          - Ona jest strasznie droga - 
        odpowiedziała mama - jak 
        przyjedzie wujek z Ameryki swoim 
        cadillakiem, to ci taką 
        przywiezie.
          Kiedy miałam ochotę na 
        kosztowne zabawki, słyszałam o 
        tym wujku. I na niego czekałam.
          Wtedy na poczcie Mariuta 
        powiedziała:
          - Jak chcesz, możesz zapytać 
        tej pani w okienku.
          Wspięłam się na palce. Za 
        okienkiem siedziała ładna 
        dziewczyna.
          - Proszę pani - powiedziałam - 
        czy nie ma dla Jadzi Strancman 
        listu od wujka z Ameryki?
          Panienka zniknęła w głębi 
        sali. Wróciła prędko.
          - Niestety, dziewczynko - 
        powiedziała z dziwnym uśmiechem 
        - nie ma.
          I nagle zrozumiałam, że wujka 
        z Ameryki także nie ma.
        
          Wuj Emanuel
        
          Ciotka Gina i wuj Emanuel 
        bywali u nas często. Ciotka 
        Gina, kuzynka mojej matki, była 
        piękna, czarnowłosa, bardzo 
        spokojna. Wuj także odznaczał 
        się urodą. Niezwykle wysoki, o 
        białych włosach i jasnych 
        oczach. Był ruchliwy, wesoły, 
        zawsze uśmiechnięty. Syn ich, 
        Edek, rówieśnik Jasia, 
        odziedziczył urodę matki i 
        usposobienie ojca, podobnie jak 






        córka, Kitka, dorastająca panna. 
        Z tym dwojgiem niewiele mnie 
        łączyło. Edek często przychodził 
        do Jasia. Ale byli wtedy zajęci 
        swoimi sprawami. Najbardziej 
        lubiłam Marę, córkę wuja z 
        poprzedniego małżeństwa. 
        Pieściła mnie, bawiła się ze 
        mną. Mieszkała u swojej babci, 
        która ją wychowała. Kiedyś 
        usłyszałam rozmowę na jej temat. 
        Dorośli mówili, że kiedy nie ma 
        babci, do Mary zakrada się z 
        pomocą dozorcy 
        Junosza_Stępowski. Zaintrygowało 
        mnie, kto to jest, po co się 
        zakrada i czy ona się jego nie 
        boi.
          Wuj Emanuel zawsze okazywał mi 
        zainteresowanie. Grywał ze mną w 
        loteryjkę. Kupował mi zabawki. 
        Uwielbiał ruchome. Przynosił mi 
        nakręcane samochody, lokomotywy, 
        statki.
          Wuj Emanuel był 
        przedstawicielem handlowym. Miał 
        skład materiałów na Długiej, w 
        Pasażu Simonsa. Chodziłam tam 
        czasem z mamą, żeby wybrać 
        materiał na płaszczyk. Wuj 
        podrzucał mnie w górę i śpiewał:
        
          - Jeszcze Polska nie zginęła,@ 
        póki my żyjemy...@
        
          Wysyłał pomocnika do 
        pobliskiej ciastkarni po rurki z 
        kremem. Parzył dla nas herbatę.
          Któregoś roku, wczesną wiosną, 
        było u nas przyjęcie rodzinne. 
        Siedziałam koło wuja Emanuela. 
        Wuj wyciągnął z portfela swoją 
        fotografię. Napisał coś na 
        odwrocie.
          - Masz, Jadziulka, to dla 
        ciebie na pamiątkę.
          Nie wiedziałam, co 
        odpowiedzieć. Więc powiedziałam 
        "dziękuję" i schowałam 
        fotografię do kieszonki. Na 
        pianinie stała wazka z pokrywką. 
        Leżało w niej trochę fotografii. 
        Po wyjściu gości włożyłam do 
        niej i tę, którą dostałam od 
        wuja.






          Kilka dni później wujostwo 
        wyjechali do Włoch. Nazajutrz po 
        ich wyjeździe wpadł Edek z 
        wiadomością, że ojciec nie żyje. 
        Umarł w wagonie. Mama płakała. I 
        ja się rozpłakałam. Pobiegłam do 
        salonu. Wyjęłam z wazki 
        fotografię. Wuj Emanuel patrzał 
        na mnie uśmiechnięty, prawie 
        słyszałam jego śpiew. Nagle coś 
        mnie uderzyło - tamte słowa: "na 
        pamiątkę".
          Więc on wiedział, że umrze?
        
          Tajemnica
        
          Nie lubiłam miesiąca, który 
        dorośli nazywali listopadem. 
        Wyobraziłam sobie, że to ciemny 
        tunel, do którego się wjeżdża, 
        kiedy kończy się brunatnożółta 
        pora kasztanów. Jedzie się 
        długo w ciemności. Tylko 
        gdzieniegdzie błyska światło. I 
        nagle blisko Bożego Narodzenia 
        wyjeżdża się z tego tunelu w 
        biel śniegu. 
          Bliskość Bożego Narodzenia 
        odmieniała miasto. Place 
        zamieniały się w las. Wystawy 
        sklepów w baśniowe pejzaże. 
          W tym okresie przeprowadzano 
        mnie przez windę do Zuzi. Przy 
        pomocy jej wychowawczyni 
        robiłyśmy łańcuchy na choinkę. 
        Nawlekałyśmy na nitkę czerwony 
        kwiatek z bibułki, potem słomkę. 
        Niebieski kwiatek, znowu słomkę. 
        Albo pierścienie ze złotego i 
        srebrnego papieru. 
        Przylepiałyśmy motyle skrzydła z 
        glansowanego papieru do 
        wydmuszek z jaj. Złociłyśmy 
        konstancińskie szyszki. 
          Któregoś dnia wybrałam się z 
        panną Marią na Bracką do sklepu 
        z zabawkami. Mieścił się w 
        suterenie. Schodziło się do 
        niego po krętych stopniach. Było 
        w nim mnóstwo trzcinowych 
        bujaków i łóżeczek. Kupiłyśmy 
        loteryjki dla Zuzi i dla Rysia. 
        Przy wejściu stał wózek obity 
        czarną ceratą, ze złotymi 
        zygzakami na bokach. Miał 






        podnoszoną budkę. W sam raz dla 
        Jagusi. 
          - Widzę, że ci się podoba - 
        powiedziała panna Maria. - Może 
        Mikołaj dowie się o tym. 
          Ale nie byłam pewna Świętego 
        Mikołaja. Zwykle, kiedy go 
        oczekiwaliśmy, zawieruszał się 
        gdzieś Jaś albo moja dorastająca 
        kuzynka Ania, która była sierotą 
        i wychowywała się u moich 
        rodziców. Potem Mikołaj dzwonił 
        ostro, wchodził do mieszkania i 
        odzywał się pogrubionym głosem 
        Jasia albo Ani. 
          Kiedy wspomniałam o tym 
        Rysiowi, powiedział:
          - E, Święty Mikołaj to bujda 
        na resorach!
          Bardzo się zdziwiłam. Resory 
        miały wózki i rowery. Ale Rysia 
        nie pytałam. Bałam się, że mnie 
        wyśmieje. 
          Kilka dni przed Wigilią 
        bawiłam się u nas na Boduena z 
        Rysiem w chowanego. Wbiegłam do 
        pokoiku Honoraty. Oparłam się o 
        coś przy szafie. Była to paka w 
        szarym papierze. Obejrzałam ją 
        dokładnie - wózek!
          W tej chwili Ryś uchylił 
        kotarę i złapał mnie za ramię: 
          - Przegrałaś!
          Chciałam powiedzieć mu o 
        wózku. Coś mnie powstrzymało. 
        Nie powiedziałam nikomu. Ale nie 
        czułam się dobrze z tą 
        tajemnicą. Chciałam się od niej 
        uwolnić jak najszybciej. Kiedy 
        przyszedł do nas Mikołaj (może 
        ten sprzed hotelu "Victoria"), 
        nie patrzałam na jego worek, 
        tylko na ręce. Prowadził wózek. 
          - Domyślasz się, Jadziulka, 
        dla kogo ten wózek? - 
        powiedziała panna Maria. - 
        Cieszysz się?
          Stałam bez uśmiechu. Moja 
        radość rozsypała się po drodze 
        przez te dni ukrywania 
        tajemnicy. 
        
          Ślub pod baldachimem
        
          Kuzynka Ania miała 






        narzeczonego. Mówiło się o 
        ślubie. Wreszcie nastąpił ten 
        uroczysty dzień. Ubrano mnie w 
        granatową plisowaną spódniczkę i 
        żorżetową malinową bluzkę z 
        kołnierzykiem z kremowej 
        koronki. 
          Pojechałam dorożką z panną 
        Marią i z Jasiem. Zatrzymaliśmy 
        się na wąskiej ulicy. Weszliśmy 
        do obcego mieszkania. Było tam 
        pełno ludzi. Panie w długich 
        sukniach w różnych kolorach, 
        panowie w ciemnych garniturach.
          Na środku pokoju stał na 
        dywanie baldachim z purpurowego 
        atłasu ze złotymi frędzlami. 
        Starszy pan i starsza pani 
        podprowadzili pod baldachim 
        narzeczonego, a moi rodzice 
        Anię. Narzeczeni stanęli obok 
        siebie. Ania w zielonej sukni z 
        długimi rękawami. Oczy jej 
        błyszczały, policzki płonęły. 
        Mój nowy wujek, Bunc, w czarnym 
        garniturze. Bunc miał zupełnie 
        młodą, okrągłą i różową twarz, a 
        włosy białe. 
          Podszedł do nich rabin z 
        czarną brodą, w czarnym chałacie 
        i jarmułce. Trzymał księgę. 
        Otworzył ją i zaczął z niej 
        czytać. Obce słowa sypały się 
        jak ziarno.
          Po ceremonii wszyscy tłoczyli 
        się wokół nowożeńców, żeby 
        złożyć im życzenia. Stanęłam 
        przed Anią markotna. Kochałam ją 
        i byłam zazdrosna o obcego pana. 
        Ania przytuliła mnie do siebie i 
        powiedziała:
          - Jadziulka, zobaczysz, że go 
        polubisz. 
          W wielkiej jadalni stały stoły 
        nakryte białymi obrusami. Tyle 
        było na nich kwiatów, że 
        przypominały rabaty. Lśniły od 
        porcelany. W srebrnych 
        lichtarzach paliło się mnóstwo 
        świec. Posadzono mnie obok wujka 
        Bunca. Nakładał mi pyszne 
        jedzenie. A przy deserze odkroił 
        kawałek weselnego tortu i 
        położył na moim talerzyku. 
          - Jedz, Jadziulka, raz się 






        żyje!
          Po ślubie Ania i wujek Bunc 
        zamieszkali na naszej klatce 
        schodowej. Ich mieszkanie to był 
        duży pokój o nowoczesnych 
        meblach. Na oknie stał wielki 
        kaktus ze zwieszającymi się 
        liśćmi i różowymi kwiatami. 
        Kiedy weszłam tam po raz 
        pierwszy, stanęłam zdziwiona 
        przed tapczanem pokrytym 
        wiśniowym materiałem. Jak to - 
        pomyślałam - Ania i wujek to 
        dwie osoby, a tapczan jeden. Ale 
        wstydziłam się o to zapytać. 
        Długo nad tym myślałam. Wreszcie 
        byłam pewna, że się domyśliłam. 
        U nas w salonie stał pusty 
        tapczan. Widocznie Ania sypiała 
        na nim. 
          Wujka Bunca bardzo polubiłam. 
        Był laryngologiem. Ale ratował 
        mnie w różnych przypadkach. 
        Opatrywał moje potłuczone 
        kolana, wyjmował drzazgi. 
          Kiedyś rozbolało mnie ucho. 
        Zajrzał do niego i powiedział: 
          - O, Jadziulka, to wstyd, żeby 
        panienka miała takie brudne 
        uszy. 
          Od tej pory, kiedy leniłam się 
        umyć uszy, bo były nie po 
        drodze, słyszałam w myśli te 
        słowa. 
        
          Zoppoty lat dwudziestych
        
          Wisiały u nas na Boduena 
        czarno_białe obrazki z Zoppotów 
        (obecnie Sopotu). Widać było na 
        nich panie w wielkich 
        kapeluszach oparte o poręcz 
        mola, żaglówki na wzburzonych 
        falach, plażę z ludźmi w 
        kostiumach kąpielowych o długich 
        nogawkach. Te obrazki 
        przypominały mi lato, bo 
        jeździłam do Zoppotów z 
        rodzicami, Jasiem i panną Marią. 
        Zoppoty były gęsto zadrzewione. 
        Mieszkaliśmy na Wilhelmstrasse. 
        Stary domek z drewnianą werandą 
        obrośniętą bluszczem pachniał 
        wilgocią. Po deszczu na liściach 
        bluszczu roiło się od ślimaków. 






        Właziłam w mokrą trawę i 
        zbierałam te ślimaki. Na ulicach 
        dużo ludzi mówiło po niemiecku. 
        Nasza gospodyni, stara Niemka, 
        nazywała się Frau Schmidtke. 
        Dawała mi niemieckie karmelki. 
        Były niesmaczne. 
          Często chodziliśmy na molo. 
        Ubierano mnie na biało - biała 
        sukienka, biały kapelusz, 
        podkolanówki i rękawiczki. Nie 
        znosiłam tych rękawiczek ani tej 
        bieli, na której odciskały się 
        moje palce. 
          Czasami chodziliśmy na spacer 
        w stronę Orłowa, drogą nad 
        morzem, pod drzewami, pod 
        którymi rosły wielkie paprocie. 
        Przy tej drodze była budka 
        graniczna. Przed granicą na 
        wzgórzu znajdowała się 
        cukiernia. Miała niemiecką 
        nazwę. Była otoczona płotem z 
        brzozowych bali. Przez kraty 
        tego parkanu widać było kawałki 
        drzew i białe grzywy fal. 
        Stoliki stały na polanie 
        wysypanej żwirem. Podawano tam 
        pyszne ciastka, "Kuchen mit 
        Schlagsahne". 
          Byłam tam kiedyś z mamą, 
        profesorową K. i jej synem 
        Stefankiem, moim rówieśnikiem. 
        Pobiegliśmy ze Stefankiem pod 
        wielkie drzewo. Stefanek znalazł 
        włochatą gąsienicę. Podkradł 
        się do pani w sukni w żółte 
        kwiaty i wsunął jej gąsienicę 
        za dekolt na plecach. Pani 
        wrzasnęła i podskoczyła. Mama 
        Stefanka siedziała do niej 
        tyłem. Ale nie wiedziałam, czy 
        moja mama tego nie zobaczyła. 
        Kiedy wracaliśmy do domu, 
        zapytałam Stefanka szeptem:
          - Dlaczego to zrobiłeś? 
          - Chciałem zobaczyć, jak ona 
        podskoczy. 
          Bałam się, że mama zapyta mnie 
        o gąsienicę. Ale nie zapytała. 
          W Zoppotach było kasyno nad 
        zatoką. Grywało się tam w 
        ruletkę. Uważałam, że to 
        loteryjka dla dorosłych. I moi 
        rodzice bywali w kasynie. Ojciec 






        mawiał:
          - Ja gram ostrożnie, jak te 
        Niemki, które wynajmują pokoje. 
        Kiedy wygram dwadzieścia 
        guldenów, wychodzę. 
          Przed południem chodziłam z 
        panną Marią na plażę. W 
        wełnianym kostiumie chlapałam 
        się przy brzegu. Woda była 
        zielonkawa i przejrzysta. Widać 
        było różowawe meduzy, a na dnie 
        ciemne algi. 
          Piasek był czyściutki, płowy, 
        połyskiwały w nim tęczowo 
        muszelki, które zbierałam do 
        kubełka. 
          Któregoś dnia w piasku coś 
        zabłysło. Wygrzebałam złoty 
        pierścionek z czerwonym oczkiem. 
        Był podobny do tego, który 
        wygrałam od kataryniarza. Ale o 
        wiele grubszy i cięższy. 
        Trzymałam go na dłoni. Odbijało 
        się w nim słońce. Rubinowe oczko 
        lśniło. Pokazałam pierścionek 
        pannie Marii. 
          - Ktoś go zgubił - powiedziała 
        - trzeba odnaleźć właściciela. 
          - Jak to - zawołałam - ja go 
        znalazłam. On jest mój! 
          Ale pierścionek do mnie nie 
        wrócił. 
        
          Dziewczynka z fotografii
        
          Marzyłam o ptaszkach. Dostałam 
        na urodziny dwa kanarki. Klatka 
        z samiczką stała w salonie na 
        jednym oknie, z samcem - na 
        drugim. Samiec ciągnął trele jak 
        dzwoneczki. Wypuszczaliśmy 
        ptaszki z klatek. Fruwały po 
        całym mieszkaniu. Kręciły się po 
        stole, właziły w kompot. W końcu 
        zjawiły się nie opierzone 
        pisklęta. I samczyk te pisklęta 
        zjadł. 
          Kiedyś panna Maria kupiła mi w 
        sklepie na Nowym Świecie dwie 
        zielone żabki w szklanym domku. 
        Żabki właziły na drabinkę, 
        przepowiadały pogodę. Ktoś 
        poradził, żeby na zimę domek z 
        żabkami zostawić na balkonie. 
        Kiedy na wiosnę wzięliśmy go do 






        mieszkania, żabki były martwe. 
        Zostały z nich sflaczałe skóry. 
          Łatwiej było z roślinami. 
        Fasola na wilgotnej ligninie 
        wypuszczała zielonkawe pędy. 
        Panna Maria wkładała do słoika z 
        wodą ukorzenione szablaste 
        liście. Po pewnym czasie różowy 
        kwiat otwierał pąki. Pachniał 
        mocno. 
          Taki sam hiacynt był 
        namalowany na okładce "Mojego 
        Pisemka". W "Moim Pisemku" 
        przeczytałam kiedyś wierszyk, 
        który kończył się strofą:
        
          Tadzio, Zosia, Irka@ wprawnie 
        łapią fale,@ Londyn, Paryż, 
        Berlin@ słychać doskonale.@
        
          Radio dopiero wchodziło w 
        użycie. Jaś majstrował 
        detektorowe aparaty z 
        kryształkami. 
          Ojciec miał inną namiętność - 
        fotografowanie. Zdjęcia sam 
        wywoływał w ciemności. Miał do 
        tego wanienki i płyny. 
          Przytwierdzał duży aparat 
        "Kodak" do statywu. Zarzucał 
        sobie na głowę czarną chustę i 
        zaglądał w wizjer. Ustawiał nas. 
        Kiedyś polecił mnie i Rysiowi 
        wyrywać sobie "na niby" siatkę na 
        motyle. To zdjęcie w albumie 
        wydawało mi się podwójnie 
        zastygłe - jako fotografia i 
        jako wspomnienie tamtego 
        oczekiwania na pstryknięcie 
        aparatu. 
          W salonie wisiało moje zdjęcie 
        zrobione przez ojca. Jasne włosy 
        w lokach; trzymam poręcz 
        krzesła, unoszę nogę, jakbym 
        chciała wdrapać się na nie. 
        Zatarło się w mojej pamięci, że 
        to ja. Była to dla mnie 
        dziewczynka z fotografii. 
        Zakradałam się do salonu, kiedy 
        nikogo nie było, stawałam przed 
        fotografią w czarnej ramce i 
        rozmawiałam z dziewczynką. 
        Kiedyś przybiegłam rozżalona. 
          - Dziewczynko - powiedziałam 
        szeptem - pakują mi ten wstrętny 






        tran, aż im zwymiotuję. 
          Nie wiedziałam, że ten 
        wstrętny tran oddala ode mnie 
        ślepotę. Ale o tym nie wiedzieli 
        nawet dorośli. 
          W okresach picia tranu 
        wsypywano mi do zupy fitynę. A 
        przezroczyste kapsułki po niej w 
        pudełku z dziurkami zabierałam 
        do zabawy. 
          Kiedyś podeszłam do fotografii 
        zawstydzona. 
          - Dziewczynko, Mariuta kazała 
        mi zrobić porządek w zabawkach. 
        A ja tylko troszeczkę pomachałam 
        ścierką. Potem Mariuta zapytała, 
        czy posprzątałam, a ja 
        powiedziałam, że tak. 
          Dziewczynka słuchała 
        cierpliwie. Nie zdejmowała nawet 
        nogi z poprzeczki krzesła. To 
        mnie trochę pocieszyło. 
        
          U dziadków na Lesznie
        
          "W dzieciństwie wszystko jest 
        niezmienne,@ w starości wszystko 
        jest zmienne."@
          (Miron Białoszewski,
          z prozy nie drukowanej)
        
          Dziadków ze strony ojca 
        pamiętam słabo. Obydwoje umarli, 
        kiedy byłam małym dzieckiem. 
        Widzę jak przez mgłę ciemne 
        mieszkanie, dziadka z brodą, w 
        chałacie, babcię w rudej peruce. 
        Zostali mi więc tylko rodzice 
        mojej matki - dziadkowie z 
        Leszna. 
          Babcia była chuda i 
        przygarbiona. Miała białe włosy 
        i wydatny nos. Zawsze nosiła 
        suknie z żabotami. Dziadek mały, 
        z czupryną na jeża, chodził w 
        bonżurce. Czytał historyczne 
        książki. Opowiadał mi o bitwach. 
          Moja babcia mieszkała 
        poprzednio w Niemczech. 
        Dziadkowie często mówili po 
        niemiecku. I ja osłuchałam się z 
        tym językiem. 
          Do dziadków odwożono mnie 
        dorożką. Jechało się przez 
        zgiełkliwą żydowską dzielnicę. 






        Sylabizowałam napisy nad 
        sklepami: "Ruchla Piperminc, 
        krótkie towary". 
          Leszno piętnaście, róg Orlej. 
        Secesyjna kamienica. Schody 
        obite złotą blachą. W bramie 
        spotykaliśmy dozorcę Józefa. 
          - A, panienka - witał mnie. - 
        Babcia już szykuje kakał dla 
        panienki. 
          Na półpiętrze siedziała jego 
        córka Anielcia, garbuska, nie 
        bardzo normalna. 
          - Panienko, niech mi panienka 
        da parę kopiejek - prosiła. 
          Mieszkanie dziadków było 
        duże. Z kuchni wychodziło się na 
        kręcone schody z drewna. Obok 
        tych schodów były drzwi, od 
        których klucz babcia nosiła w 
        kieszeni fartucha. Wyobrażałam 
        sobie, że za nimi jest jeszcze 
        kilka pokojów. 
          Meble u dziadków były ciemne. 
        I ciemne tapety. Obrazy w 
        ciemnych ramach. Lubiłam portret 
        prababci mojej babci. Nosiła 
        czepek ze wstążkami. 
          W domu dziadków mieszkały 
        cztery osoby - babcia, dziadek, 
        ciocia Cela i służąca Karolina. 
          Ciotka Cela, wtedy jeszcze 
        niezamężna, zajmowała mały 
        pokój. Ten pokój krył w sobie 
        wiele uroków. Ciotka Cela miała 
        wspaniałe atlasy grzybów i 
        roślin, które oglądałam bez 
        końca. Uwielbiałam ilustracje w 
        niemieckim wydaniu bajek braci 
        Grimm. Ciotka Cela niestrudzenie 
        opowiadała mi bajki. A właściwie 
        bajkę, której mogłam słuchać sto 
        razy. Bajkę o dziewczynce, która 
        znalazła w skrzynce za oknem, 
        pod śniegiem, czerwone poziomki. 
          W sąsiedniej kamienicy 
        mieszkał gołębiarz. Stawałam na 
        stołeczku przy oknie i 
        patrzyłam, jak za wielkim kijem, 
        niby wieńce, kręcą się stada 
        ptaków. 
          Babcia pilnowała mycia rąk, 
        ubierania, jedzenia. Na kolację 
        zawsze dostawałam jajko na 
        miękko. Babcia miała szklaną 






        klepsydrę. Kiedy piasek się 
        przesypał, jajko było gotowe. 
          Babcia wierzyła w inhalacje. 
        Wystarczyło, żebym kichnęła, a 
        ustawiała mnie obok michy z 
        wrzątkiem. Zarzucała mi na głowę 
        płaszcz kąpielowy. I musiałam 
        wdychać parę. Dla rozrywki 
        powtarzałam w kółko coś do rymu, 
        na przykład:
        
          Ene due rabe.@ połknął bocian 
        żabę.@
        
          Na półeczce koło łóżka babci 
        leżał plik "Illustrierte 
        Zeitung". W mieszkaniu dziadków 
        wszystko lśniło. Babcia chodziła 
        z miotełką z kolorowych piór i 
        omiatała nią obrazy. 
          Dziadek wychowywał się na wsi 
        w Lubelskiem. Ganiał z wiejskimi 
        chłopakami. Świetnie pływał. 
        Znał się na grzybach, na ziołach 
        i na ptakach. Opowiadał 
        ciekawie. Kiedyś powiedział, że 
        umie pływać na stojąco. To mnie 
        zdziwiło. 
          Dziadek robił mi domki z kart. 
        Te domki miały spiczaste dachy. 
        Ściany w różowy marmurek. Ale 
        domek nigdy nie przetrwał mojego 
        pobytu na Lesznie. 
          Karolina była chuda, bez 
        wieku. Gadatliwa. Gadała tak 
        szybko i ostro, aż terkotało w 
        uszach. Lubiłam przebywać z nią 
        w kuchni podczas prania. 
        Siadałam na stołeczku pod oknem. 
        Na środku stała balia z tarą 
        albo przykręconą wyżymaczką. W 
        kotle na kuchni gotowała się 
        bielizna. Karolina uwijała się 
        pomiędzy kuchnią a balią. Tu 
        mieszała bieliznę, tam wykręcała 
        albo tarła. A przy tym gadała 
        bez przerwy. Opowiadała o 
        dzieciństwie mojej matki i jej 
        rodzeństwa. 
          - Starsze państwo mieszkali 
        wtenczas przy ogrodzie - mówiła. 
        - To dzieciarnia cięgiem tam 
        chodziła. Twoja matka, Mańcia, 
        serce miała słabe. Cichutka, 
        zawsze z książką, bo latać jej 






        zakazali. Ninka była uparta. A 
        najgorszy ten czort Marcin. 
        Łaził po drzewach jak małpa. Aż 
        zleciał i musieli do niego 
        cherurga wołać. Nogi se połamał. 
          - Obydwie? - przeraziłam się. 
          - A czy to nie na jedno?
          - A ciocia Cela? - zapytałam. 
          Karolina machnęła ręką. 
          - Ta to była dziwaczka. 
        Podsłuchała, że jest 
        niepotrzebna, niechciane 
        dziecko, bo rodzice byli stare. 
        I od tego tak zdziwaczała. 
          Zrobiło mi się żal ciotki 
        Celi, chociaż była już dorosła. 
        Niechciane dziecko - to prawie 
        jak sierota. 
        
          Szpinak, zupa "nic"
          i Cyganka
        
          Panna Maria wprowadziła nowy 
        zwyczaj. Obiad jadałam sama w 
        moim pokoju, tylko deser w 
        jadalni ze wszystkimi. Podczas 
        tych deserów przysłuchiwałam się 
        rozmowom dorosłych. Kiedyś 
        ojciec powiedział po niemiecku:
          - Die Kleine ist einbisschen 
        blass. 
          Zerwałam się z krzesła i 
        zawołałam:
          - To znaczy, że mała jest 
        blada!
          Dorośli długo siedzieli przy 
        stole. Ja po skończeniu deseru 
        mówiłam:
          - Dziękuję. Czy mogę wstać?
          Samotne posiłki nie były 
        najgorsze. Czasami wstawałam od 
        stolika i zakradałam się do 
        kącika zabawek. Ale to było 
        ryzyko. Bo często ktoś do mnie 
        zaglądał. 
          Nie byłam zbyt grymaśna, ale 
        nienawidziłam szpinaku. A jak na 
        złość była moda na szpinak. 
        Nawet siłacz Kubuś Marynarz w 
        filmie Disneya wyznawał, że 
        źródłem jego siły jest szpinak. 
        Więc szpinak często pojawiał się 
        na moim stoliku. Odwołania nie 
        było. Nabierałam go na widelec 
        pomagając sobie srebrnym 






        szyberkiem z literami Js i 
        jadłam połykając łzy. Mariuto, 
        dzięki ci za ten szpinak! To, że 
        nauczyłam się być wobec siebie 
        twarda, pomogło mi w życiu, 
        zwłaszcza w latach ślepnięcia i 
        w czasie okupacji. 
          Tak jak nienawidziłam 
        szpinaku, tak uwielbiałam zupę 
        "nic". Nie tylko jej smak, ale i 
        wygląd. Miała kremowy kolor. 
        Podawano ją w białej wazie. 
        Kołysały się na niej jak 
        łódeczki białe kupki piany. 
          Ciotka Cela zabrała mnie 
        pierwszy raz na lody do 
        lodziarni na Lesznie. 
        Skosztowałam ich i zawołałam:
          - To bardzo zimna i gęsta zupa 
        "nic" w waflu!
          Kiedy babcia usłyszała o 
        lodach, natychmiast zarządziła 
        inhalację. Gołębiarz tego dnia 
        długo tresował swoje ptaki. 
        Zjawił się pośród nich gołąb, 
        jakiego nigdy dotąd nie 
        widziałam. Był liliowy, prawie 
        jak leśne dzwonki. 
          Któregoś dnia jesienią byłam z 
        panną Marią w Ogrodzie Saskim. 
        Panna Maria usiadła na ławce nad 
        stawem. Czytała książkę. A ja 
        odbiegłam daleko. Zbierałam 
        kasztany. Nagle zjawiła się 
        przede mną stara Cyganka. Była 
        brunatna. Nosiła ciemny kaftan, 
        kilka kwiecistych spódnic, spod 
        których widać było bose stopy. 
        Uśmiechnęła się do mnie 
        bezzębnymi ustami:
          - A, ładna panienka! Daj rękę, 
        powróżę ci bez grosza. 
          Wyciągnęłam rękę. Pochyliła 
        się nad moją dłonią. Przyglądała 
        się wyrysowanym na niej kreskom. 
        Nie uśmiechała się już. Miała 
        zmartwioną twarz. 
          - Dziwny los - wymamrotała - 
        bardzo ciemny i bardzo jasny. 
          Przeraziłam się. Wyrwałam rękę 
        i pobiegłam do panny Marii. 
        
        
          Boicie się czarnego ptaka?
          Mojej wnuczce Justynie






        
          Boicie się czarnego ptaka?
        
          Uczyłam się w domu razem z 
        Rysiem. Naszą nauczycielką była 
        panna Ludwika Kramsztyk. Te 
        lekcje, w moim pokoju przy 
        dziecinnym stoliku, wydawały mi 
        się niepoważne. Trochę się ich 
        wstydziłam. 
          A potem radość - dowiedziałam 
        się, że mam zdawać do 
        podwstępnej klasy gimnazjum. 
          Gimnazjum Janiny Tymińskiej 
        mieściło się na rogu Traugutta i 
        placu Małachowskiego. Pamiętam 
        wielki sklep Szczerbińskiego z 
        meblami i dywanami przy bramie. 
        Później, jako uczennica, nieraz 
        oglądałam wystawę tego sklepu. 
        Wybierałam najpiękniejszy dywan 
        - dywan latający. 
          Idę z mamą na egzamin. Mam na 
        sobie białą bluzkę i szarą 
        spódniczkę - mundurki Tymińskiej 
        były szare. Czuję się 
        odświętnie. 
          Ciemnawe wnętrze podobne do 
        prywatnego mieszkania. Sala z 
        wypchanymi ptakami. Na długiej 
        ławce siedzi kilka pań i 
        onieśmielone dziewczynki. I my 
        siadamy. Wpatruję się bezmyślnie 
        w wypchane ptaki.
          Otwierają się drzwi 
        kancelarii. Wchodzi mała, gruba 
        pani w czerni. To pani 
        Przybytkowska, nauczycielka 
        matematyki. Twarz ma surową. Ale 
        w tej chwili uśmiechniętą. 
        Zbliża się do nas. Otwiera 
        szeroko ramiona. Powiewają 
        rękawy. 
          - Boicie się czarnego ptaka? - 
        pyta. - Kto się nie boi, proszę 
        do mnie!
          Zerwałam się i rzuciłam w jej 
        ramiona jak w głęboką wodę. 
        
          Panna Basia
        
          Wychowawczynią moją była panna 
        Basia Eberhardt. Młoda. Ładna. 
        Łagodna. Kochałyśmy ją zachłanną 
        miłością dzieci. Na pauzach 






        czepiałyśmy się jej spódnicy. 
        Ona nas pieściła. Była wrażliwa. 
        Kiedy kogoś karciła albo 
        stawiała dwójkę, sprawiało jej 
        to przykrość. 
          Moje dzieciństwo w szkole pod 
        osłoną panny Basi było 
        bezpieczne. 
          Pewnego dnia dowiedziałam się, 
        że panna Basia wychodzi za mąż. 
        Wydało mi się, że porywa ją 
        smok. Miałam ochotę ją osłonić. 
        Ratować. Nie dać jej, choćby 
        trzymając się dzień i noc rąbka 
        jej tweedowej spódnicy. 
          Kilka dni później szłam z mamą 
        Mazowiecką. Na rogu stała 
        zielona budka ze słodyczami. 
        Mama kupiła mi czekoladowy wafel 
        w srebrnej folii. Wybrałam do 
        mojej kolekcji lśniący jak 
        rubin. Kiedy mama płaciła, ja 
        gryząc wafel odwróciłam się od 
        budki i obserwowałam 
        przechodniów. 
          Nagle zobaczyłam idącą 
        naprzeciw nas pannę Basię z 
        jakimś panem. To ten wstrętny 
        narzeczony - pomyślałam ze 
        złością. 
          Zbliżali się. Panna Basia była 
        uśmiechnięta. A ten pan miał 
        sympatyczną twarz, podobną do 
        twarzy mojego kuzyna Edka. Nie 
        wydawał się straszny. I nie 
        byłam już zła. 
          Nazajutrz na pauzie usiadłam 
        koło panny Basi. Objęła mnie 
        ramieniem. Obok stały i 
        siedziały inne dziewczynki.
          - Bardzo was kocham - 
        powiedziała panna Basia, jakby 
        coś wyczuła. 
          I wtedy po raz pierwszy w 
        życiu dowiedziałam się, że 
        miłość jest podzielna. 
        
          Złota korona
        
          Była w mojej podwstępnej 
        Krysia, malutka i zgrabna 
        dziewczynka z buzią lalki. Nie 
        miała ojca. Matka jej pracowała. 
          Krysia mieszkała blisko 
        szkoły. Zaprosiła mnie na 






        urodziny. Małe mieszkanko. 
        Kakao. Ciastka. Mama Krysi 
        zrobiła dla nas czapki z 
        glansowanego papieru i wianki z 
        bibułki. Patefon grał tanga i 
        walce. 
          Pamiętam, że przez chwilę 
        siedziałam na kanapie pośród 
        szydełkowych poduszek i 
        przyglądałam się Krysi. Wydawała 
        mi się piękna - w aksamitnej 
        szafirowej sukience z kremowym 
        koronkowym kołnierzykiem i w 
        złotej koronie, której jej 
        zazdrościłam. Wirowała z Lusią 
        ubraną w wianek z róż. Wirowały 
        i wirowały. Potem ze śmiechem 
        rzuciły się na kanapę. Korona 
        zsunęła się z włosów Krysi. 
        Miałam ochotę ją zabrać i włożyć 
        zamiast mojego wianka z maków i 
        chabrów. Ale nie śmiałam. 
          Po tym balu Krysia i w klasie 
        została naszą królową. 
        Adorowałyśmy ją. Na pauzach 
        siadała na parapecie okna, a my 
        gromadziłyśmy się dokoła. Każda 
        chciała być jak najbliżej 
        królowej. Dotykać jej szat - 
        satynowego fartuszka. 
        Przynosiłyśmy jej kapcie. 
        Podawałyśmy płaszczyk i beret. 
        Składałyśmy dary - muszelki, 
        korale, srebra od czekoladek. 
          Krysia była skromna. Panowanie 
        jej opierało się na wdzięku. 
        Miałyśmy żywą lalkę, która 
        zamieniała salę rekreacyjną w 
        pałac. Złota korona zniknęła. 
        Ale w naszej wyobraźni wciąż 
        jeszcze ozdabiała jej głowę. 
        
          Pierwsze fałszerstwo
        
          W podwstępnej klasie miałam 
        dzienniczek obłożony w 
        pomarańczowy glansowany papier. 
        Widzę go do dziś, kiedy myślę o 
        kolorze pomarańczowym. 
          Któregoś dnia dostałam dwóję z 
        arytmetyki. Wracałam do domu 
        ponura. Nie smakowała mi nawet 
        rurka z arakowym kremem, którą 
        zamówiła dla mnie mama, kiedy 
        wstąpiłyśmy do "Ziemiańskiej". 






        Podczas obiadu byłam milcząca. 
        Jaś widocznie coś wyczuł. 
          - Jadzia, nos do góry, pod 
        chmury! - pocieszył mnie. 
          Po obiedzie zamknęłam się w 
        swoim pokoju. Usiadłam przy 
        biurku. Wyjęłam dzienniczek z 
        teczki. Serce biło mi jak po 
        biegu. Dlaczego nie chciałam 
        pokazać go rodzicom? Ze strachu? 
        Ojca trochę się bałam. Ale mama 
        była bardzo łagodna. Nie, to nie 
        był strach. To był wstyd, wielki 
        wstyd. 
          Nagle pewien pomysł przyszedł 
        mi do głowy. Przyjrzałam się 
        podpisowi mamy. Wydał mi się 
        łatwy. Wzięłam pióro i mozolnie, 
        literka po literce, wypisałam 
        go na dole stronicy dzienniczka, 
        na której znajdowała się 
        hańbiąca dwója. 
          Odłożyłam dzienniczek z 
        powrotem do teczki. Serce 
        ucichło. Poweselałam. 
          Popołudnie minęło zwyczajnie. 
        Odrobiłam lekcje. Potem grałam z 
        Jasiem w domino. Ale nazajutrz 
        rano, nie wiem dlaczego, 
        zajrzałam znowu do dzienniczka. 
        Stałam zdumiona, trzymając go w 
        ręce. Podrobiony przeze mnie 
        podpis mamy został wyskrobany 
        żyletką. A obok pojawił się jej 
        podpis prawdziwy. 
        
          Majestat
        
          W podwstępnej pani przełożona 
        Janina Tymińska była dla mnie 
        boginią na Olimpie. 
          Do najmłodszych klas wchodziło 
        się od placu Małachowskiego. 
        Elegancka klatka schodowa. 
        Naprzeciwko wejścia do szkoły 
        mieszkała pani przełożona. Za 
        każdym razem, kiedy tamtędy 
        przechodziłam, spoglądałam na 
        drzwi jej mieszkania z respektem 
        i lękiem. W środku nie byłam 
        nigdy. 
          Starsze klasy wchodziły od 
        Traugutta. Tam mieściła się 
        kancelaria. Do naszych klas 
        prowadziło wewnętrzne przejście. 






        Nie zwykły korytarz, ale jakby 
        tunel, który zawsze wydawał mi 
        się tajemniczy. Tym tunelem 
        spływała do nas z 
        Olimpu_kancelarii pani 
        przełożona. 
          Pani przełożona w podwstępnej, 
        nie przypominam sobie, w 
        zastępstwie czy stale, uczyła 
        nas polskiego. 
          Siedzę w pierwszej ławce. 
        Przede mną katedra. Na katedrze 
        pani przełożona w całym 
        majestacie. Twarz niedostępna. 
        Szata ciemna, zapięta pod szyję. 
        Włosy gładko zaczesane. 
          Czułam ciężar, z którego 
        istoty nie umiałam zdać sobie 
        sprawy. To nie był strach, tylko 
        przytłaczające poszanowanie 
        majestatu. 
          Pani przełożona siedziała 
        sztywno. Wyjaśniała nam 
        czytankę. Nagle wsunęła mały 
        palec do ucha i zaczęła nim 
        kręcić. Zdziwiłam się. Jakby 
        bogini z Olimpu dostała zeza. 
        Ale zrobiło mi się lżej. 
        
          Babcię całuje się w rękę
        
          Jesienią, po powrocie z 
        wakacji, już jako uczennice 
        wstępnej klasy, pisałyśmy o tych 
        pierwszych wakacjach 
        wypracowanie. Ten temat 
        powtarzał się aż do matury, tak 
        jak opis cmentarza na Wszystkich 
        Świętych. Potem przejęła go 
        Ania. A teraz Justyna. 
          Wtedy, w latach dwudziestych, 
        podyktowała go nam pani 
        przełożona. Z powagą wypisała 
        kredą na tablicy wytwornym 
        pismem tytuł: "Jak spędziłam 
        wakacje". 
          To była klasówka. Moje 
        wypracowanie o Konstancinie 
        spodobało się pani przełożonej. 
        Dostałam piątkę. Byłam dumna. 
          Przyjaźniłam się wtedy z 
        Lusią. Wypracowania Lusi 
        wyróżniały się zwykle i były 
        głośno czytane w klasie. 
          Tym razem pani przełożona z 






        posępną miną położyła przed 
        Lusią jej zeszyt. Lusia 
        otworzyła go. Siedziałyśmy w 
        jednej ławce. Zajrzałam. 
        Przeraziłam się. Wypracowanie 
        było długie, starannie 
        wykaligrafowane, prawie bez 
        błędów. Opis pobytu u babci. 
        Ostatnie zdanie: "Na pożegnanie 
        uściskałam babcię", przekreślone 
        czerwoną krechą. Pod nim 
        widniała czerwona dwója. I 
        słowa: "Babcię całuje się w 
        rękę."
        
          Rozczarowanie
        
          W drugiej klasie zaczęłam 
        przyjaźnić się z Hanką.  
        I siedziałam z nią w jednej ławce. 
        Nie wiedziałam wtedy, że będzie 
        to przyjaźń na całe życie. 
        Przeżywałyśmy wspólnie szkolne 
        zmartwienia i radości. Cieszyłam 
        się jej piątkami. Nie lubiłam, 
        kiedy przyjaciółka dostawała 
        gorszy stopień ode mnie. 
          Zaczęłyśmy się uczyć 
        geografii. Trzeba było 
        przerysować z książki mapkę. 
        Tego dnia odrabiałam lekcje z 
        Hanką i umknęło nam to z 
        pamięci. Zaczęłyśmy się bawić. 
          Hanka dobrze rysowała (została 
        malarką). Miała swoją ulubioną 
        rozrywkę - "rodzinę Szmitów". 
        Były to lalki, które wycinała z 
        papieru. Opowiadała o ich życiu. 
        I mnie to bardzo obchodziło. 
        Potrafiłyśmy wtedy o szkole 
        zupełnie zapomnieć. 
          Kiedy się okazało przed lekcją 
        geografii, że nie mamy mapek, 
        wpadłyśmy w popłoch. 
          Inka, wzorowa uczennica, 
        chwaliła się przed nami swoją 
        mapką. Do dziś pamiętam jej 
        jaskrawe kontury. Na mapkę z 
        książki miałyśmy wrysować góry i 
        rzeki. Więc istniał dla nas 
        tylko jeden ratunek - szybko 
        przekalkować dzieło Inki. 
          Podeszłam do Inki. Mapka leżała 
        na jej ławce. Niewielu rzeczy w 
        życiu pragnęłam tak jak wtedy 






        tej mapki. 
          - Daj nam przerysować - 
        prosiłam. 
          - Nie dam - powiedziała 
        stanowczo Inka. 
          Stałam ze opuszczoną głową. 
        Nie mogłam tego zrozumieć. To 
        było gorsze od dwói. 
        
          Luka
        
          W którejś z młodszych klas 
        zaniedbałam matematykę, nazywaną 
        wówczas arytmetyką. 
          Najpierw pojawiła się drobna 
        rysa. Zadanie dla mnie niejasne. 
        Ale ja byłam na S, a pani 
        Przybytkowska właśnie "wyrywała" 
        od A. Więc mi jakoś uszło. 
          Następnego dnia odrobiłam 
        zadania nie rozumiejąc ich. Ale 
        czułam się samodzielna i 
        rodziców o pomoc nie poprosiłam. 
          Potem jakby przypływ zaczął 
        zatapiać moje matematyczne 
        umiejętności. Trwało to kilka 
        tygodni. Luka. Pustka. Klasówka 
        poszła źle. Dwója. Pani 
        Przybytkowska oddała mi zeszyt z 
        groźną miną. Następną klasówkę 
        zdecydowałam się opuścić. A 
        potem bałam się pokazać na 
        matematyce. 
          - Powiedzcie, że jestem chora 
        - poprosiłam koleżanki. - Że mam 
        torsje i siedzę w łazience. 
          Koleżanki z przejęciem 
        oznajmiły o tym pani 
        Przybytkowskiej. 
          Siedziałam w tej toalecie 
        samotna. Nudziłam się. 
        Puszczałam bańki. W jajowatych 
        pojemnikach było płynne mydło. 
        Wystarczyło wysmarować nim duże 
        palce, przytknąć do siebie i 
        rozciągnąć. Tworzyła się między 
        nimi tęczowa tafla. Jedno 
        dmuchnięcie - i wysuwała się 
        spomiędzy dłoni wielka bańka. 
          Nagle zamarłam. Drzwi się 
        otworzyły. W progu stanęła pani 
        Przybytkowska. Nie bałam się jej 
        tylko wtedy, kiedy przyszłam do 
        szkoły na egzamin. Potem bardzo. 
          - Jak się czujesz, Jadziu? - 






        zapytała łagodnie. 
          - Trochę lepiej - 
        wymamrotałam. 
          Podeszła do mnie i objęła mnie 
        ramieniem. 
          - Nie martw się. Damy radę. 
        Zostaniesz po lekcjach i 
        wytłumaczę ci wszystko, czego 
        nie rozumiesz. A za parę dni 
        zrobimy malutki egzamin. 
        Arytmetyka nie znosi luk. 
        Pamiętaj. 
          Te słowa wbiły się w moją 
        pamięć. Pamiętałam przez całą 
        szkołę. I pamiętam do dziś. Bo 
        nie tylko arytmetyka nie znosi 
        luk. 
        
          Nadzieja
        
          Kiedy brałam do ręki nowy 
        zeszyt oprawiony w glansowany 
        papier, urzekała mnie jego 
        czystość. Te kratki - zawsze 
        marzyłam, żeby wpisywać w nie 
        równiutkie cyfry. Albo podwójne 
        linijki. Chciałam kaligrafować 
        piękne litery, jak w książeczce 
        do kaligrafii. Lubiłam tę 
        książeczkę, a zwłaszcza wiersz, 
        chyba Konopnickiej:
        
          Wicher wieje, deszcz zacina,@ 
        jesień, jesień już.@ Ćwierka 
        świerszczyk zza komina,@ chatki 
        naszej stróż.@
          Wtem do okna ktoś zapuka.@ Kto 
        tak późno,@ czego szuka?@ Skąd 
        prowadzi Bóg?@
          Zima jestem,@ w śniegu 
        brodzę,@ w salopinie starej 
        chodzę,@ wpuście, wpuście mnie!@
        
          Powtarzam ten wiersz z 
        pamięci. I widzę w wyobraźni, 
        jak wtedy, zgarbioną staruszkę w 
        czarnej opończy, podpartą 
        kosturem. 
          Pisałam ten wiersz w 
        dziewiczym jeszcze zeszycie. Ale 
        zeszyt nie chciał pozostać 
        dziewiczym. Źle napisane słowo 
        trzeba było przekreślić albo 
        wyskrobać żyletką. Z końca 
        stalówki spływał kleks. A czasem 






        musiałam wyrwać zbyt zabazgraną 
        kartkę. I zeszyt chudł. Znowu 
        stracona nadzieja, aż do 
        następnego zeszytu. 
          W starszych klasach polonista, 
        Władysław Szyszkowski, 
        wprowadził teczki z luźnymi 
        kartkami, jak dla dorosłych. Z 
        początku mi się to spodobało. 
        Ale kiedyś pojawiła się pod moim 
        wypracowaniem o filmie Ren~e 
        Claira "Pod dachami Paryża" 
        piątka, a obok dwója z 
        dopiskiem: "Za niestaranne 
        prowadzenie teczki."
          Kiedy myślę o tamtych 
        zeszytach, widzę, że w dorosłym 
        życiu jest tak samo. Nie daje 
        się uniknąć przekreśleń, kleksów 
        i wyrywania kartek. Ale 
        pozostaje nadzieja. 
        
          Pan Diner
        
          W starszych klasach, tych od 
        Traugutta, nasz dzień szkolny 
        rozpoczynał się 
        dziesięciominutową gimnastyką w 
        sali rekreacyjnej. Ćwiczyłyśmy w 
        mundurkach i w fartuszkach. Sala 
        pełna zaspanych szaro_czarnych 
        dziewcząt. Obok mnie Hanka. W 
        czasie skłonów i wyrzutów ramion 
        szeptałyśmy sobie do ucha 
        zwierzenia. 
          Po gimnastyce w klasie 
        modlitwa. Dziewczęta stoją w 
        ławkach. Mówią chórem pacierz: - 
        "Ojcze nasz, któryś jest w 
        niebie..." - Albo śpiewają. 
        Pamiętam pieśń do Matki Boskiej:
        
          Królowo niebios, niepokalana,@ 
        opieka Twoja nam pożądana@ i 
        łaska Twoja niechaj nam 
        sprzyja,@ Módl się za nami, 
        Święta Maryja...@
        
          My, Żydówki, stałyśmy także. I 
        śpiewałyśmy, kiedy miałyśmy na 
        to ochotę. 
          Przed lekcją religii 
        wychodziłyśmy z klasy. I zwykle 
        zderzałyśmy się z księdzem. 
        Ksiądz był młody, nieśmiały, 






        lekko skłaniał głowę, my też. 
          Szłyśmy do małego pokoju w 
        tunelu przejściowym między 
        dwiema częściami szkoły. Tam 
        czekał na nas pan Diner, 
        nauczyciel religii mojżeszowej. 
          Pan Diner był mały, chudy, 
        semicki. Przypominał subiekta w 
        żydowskich sklepikach. 
        Wyobrażałam sobie, jak ściąga z 
        półki belę materiału, odmierza 
        wielkim metrem i odcina kawałek 
        nożycami. 
          O ile ksiądz był nieśMiały, to 
        pan Diner zalękniony. Do 
        kancelarii przemykał się 
        chyłkiem. Bał się antysemityzmu, 
        który u Tymińskiej nie istniał. 
          W tym przytulnym pokoju 
        siedziałyśmy przy stole, 
        rozkładałyśmy zeszyty i 
        odrabiałyśmy inne przedmioty. 
          A pan Diner mówił. Zapoznawał 
        nas ze Starym Testamentem, z 
        żydowskimi obrzędami. Tylko że 
        mówił wyłącznie do siebie. Nie 
        zwracał nam nigdy uwagi. Nie 
        pamiętał naszych nazwisk. 
        Stawiał zawsze piątki. 
          Nie miałyśmy więc pojęcia o 
        religii mojżeszowej. Kiedy 
        podczas wycieczki w jakimś 
        miasteczku zwiedzałyśmy 
        synagogę, w kącie świątyni leżał 
        piasek. 
          - Ten piasek ma chyba 
        znaczenie religijne? - zapytały 
        nas koleżanki katoliczki. 
          Wstydziłam się przyznać, że 
        nic o tym nie wiem. 
          - Tak - wypaliłam - to na 
        pamiątkę przejścia Żydów przez 
        pustynię. 
          Teraz żałuję, że nie słuchałam 
        pana Dinera.
          Spotkałam go w sierpniu 1939 
        roku na molo w Orłowie. Podszedł 
        do mnie.
          - Panna, panna... - zaczął. 
          - Strancmanówna - powiedziałam 
        zadowolona. 
          Spotkanie z nauczycielem, 
        kiedy byłam już studentką, osobą 
        niezależną, sprawiło mi 
        przyjemność. 






          Oparliśmy się o poręcz mola. 
        Przyglądaliśmy się przejrzystej 
        wodzie zatoki, parasolkom meduz, 
        jachtom. Orłowo było wówczas 
        miejscowością, do której 
        jeździli przeważnie Żydzi, 
        zwłaszcza młodzież. 
          Gwar. Śmiechy. Mijał nas 
        barwny tłum. 
          Pan Diner odwrócił się i 
        popatrzył na przechodzących ze 
        smutnawym uśmiechem. 
          - Ciekawe - powiedział - czy 
        goje są tu także. 
          I z tymi słowami zniknął z 
        mojego życia. 
        
          Ogródek Raua
        
          Wiosną i jesienią chodziłyśmy 
        na gimnastykę do Ogródka Raua, 
        który znajdował się w Ogrodzie 
        Saskim, w pobliżu drewnianego 
        Teatru Letniego. Grywałyśmy tam 
        w siatkówkę. Ja siatkówki nie 
        znosiłam. Byłam mała, niezbyt 
        zręczna. Miałam słaby refleks. 
        piłka wydawała mi się za ciężka. 
        Umykała mi. Wyślizgiwała się z 
        rąk. Wypadałam zwykle z gry i 
        stałam z boku zawstydzona. 
          W Ogródku Raua były też 
        huśtawki. Taka równoważnia - 
        długa deska, na jednym końcu 
        dziewczynka unosi się do góry, 
        na drugim inna opada w dół. 
        Lubiłam tę huśtawkę, jak mój 
        trapez w Konstancinie. Kiedy 
        unosiłam się w górę, wyobrażałam 
        sobie, że fruwam. 
          Któregoś dnia w Ogródku Raua, 
        na tej huśtawce, podłożyłam 
        stopę tak, że deska mi ją 
        przygniotła. Bolało bardzo. 
        Usiadłam na ławeczce w bladym 
        słońcu. Był wrzesień. 
        Przyglądałam się koleżankom, 
        które grały w siatkówkę. 
        Wyglądały zabawnie w kostiumach 
        gimnastycznych podobnych do 
        dziewiętnastowiecznych strojów 
        kąpielowych z modnych badów. 
        Bluzki z czarnej satyny, 
        wycięcie w karo, czerwone 
        wypustki przy szyi i na 






        rękawach. Czarne majty do kolan 
        ściągnięte gumką. Dziewczęta 
        biegały, podskakiwały. Ciemna 
        kula piłki śmigała na 
        przejrzystym tle nieba. 
          Byłam szczęśliwa, że nie muszę 
        grać w siatkówkę. I Ogródek Raua 
        od razu się odmienił. Poczułam 
        wszystko, co było za nim. 
        Wielkie drzewa, klomby z 
        kwiatami, staw, po którym 
        pływały łabędzie i kaczki. 
          Nie byłam dzieckiem miasta. 
        Zanim zaczęłam chodzić do 
        szkoły, spędzałam kilka miesięcy 
        w roku w Konstancinie. Hodowałam 
        kwiaty, warzywa. Obserwowałam 
        owady. A w murach miasta 
        wydawało mi się, że jestem 
        zamknięta. 
          Wtedy na ławeczce, kiedy 
        poczułam przestrzeń parku, było 
        mi dobrze. Zapomniałam o bólu. W 
        końcu to mniejsze zło od gry w 
        siatkówkę. 
          Do szkoły kuśtykałam oparta 
        na ramionach koleżanek. A 
        stamtąd mama i Jaś zabrali mnie 
        dorożką. 
        
          Pogrzeb
        
          Kiedy byłam w jednej z 
        młodszych klas, ciężko 
        zachorowała córka pani 
        przełożonej. Leukemia, tak 
        nazywano wówczas białaczkę. 
        Nieuleczalna. Było coraz gorzej. 
        W szkole panowało przygnębienie. 
        Krążyły rozmaite wieści. Córka 
        pani przełożonej była zaręczona. 
        Młodzi mieli niedługo się 
        pobrać. Choroba wybuchła nagle. 
        I wtedy zdecydowali się. Ślub 
        odbył się przy łożu śmierci. Co 
        mogło być bardziej 
        romantycznego? Mówiłyśmy i 
        myślałyśmy o tym bez końca. 
          Wyobrażałam sobie tę 
        ceremonię. Pokój dopasowałam do 
        pani przełożonej. Przyćmione 
        światło, ciężkie meble, grube 
        story w oknach. Chora z 
        rozpuszczonymi włosami, w bieli, 
        oparta o poduszki. Narzeczony 






        klęczy przy łóżku. Wsuwa jej na 
        palec obrączkę. Obok, jak czarne 
        ptaki, ksiądz i pani przełożona. 
        Na tym obraz się urywał. Nie 
        wiedziałam, jak odbywa się taki 
        ślub. 
          Któregoś dnia dowiedziałyśmy 
        się, że córka pani przełożonej 
        umarła. 
          Kiedy przechodziłyśmy z Hanką 
        obok zamkniętego mieszkania pani 
        przełożonej, było nam straszno. 
          A po kilku dniach przed 
        ołtarzem u Wizytek trumna 
        pokryta kwiatami. Śpiew 
        zakonnic, modlitwy księdza jak 
        gdyby przenosiły zmarłą z ziemi 
        w niebiosa. Kościół pełen 
        bladych dziewcząt w szarych 
        mundurkach.
          Powązki. Groby. Aleja starych 
        drzew. Dziewczęta. Nauczyciele. 
        Pani przełożona, otoczona 
        rodziną, w czerni trochę tylko 
        głębszej niż jej zwykły strój. 
        Twarz zamknięta. Zastygła. Nie 
        mogłam sobie wyobrazić, żeby 
        płakała. 
          Rozejrzałam się dookoła. 
        Dziewczęta. Dziewczęta. Szare 
        dziewczęta, a w ich dłoniach 
        kolorowe kwiaty. 
          Jak pięknie i smutno - 
        pomyślałam.
        
          Exegi monumentum
        
          W starszych klasach naszą 
        wychowawczynią została panna 
        Zofia Trenknerówna. Oddana nam. 
        Samotna. Widzę w myśli jej miłą 
        twarz oszpeconą znakami po 
        ospie. 
          Panna Zofia uczyła nas łaciny. 
        Trudna gramatyka, skomplikowana 
        składnia powodowały, że nigdy 
        nie było wiadomo, czy rozumie 
        się tekst właściwie. 
          Na klasówkach zerkałyśmy z 
        Hanką wzajemnie do naszych 
        zeszytów. Kiedyś panna Zofia 
        rozdała poprawione klasówki. 
        Otworzyłyśmy zeszyty. U Hanki 
        czerwony napis: 
        "Vide Jadzia", i pała. U mnie: 






        "Vide Hanka", i także pała. 
        Zmartwiłyśmy się. Mama Hanki 
        była surowa. Ja też nie miałam 
        ochoty chwalić się w domu tą 
        pałą. Zostałyśmy na pauzie w 
        klasie. Patrzyłam na rzędy 
        ławek. 
          - Hanka - zawołałam - mam 
        pomysł!
          W naszej klasie po południu 
        uczyli się chłopcy z zawodówki. 
        Wyjęłyśmy dzienniczki z kaset. 
        Porysowałyśmy kartki w serca 
        przeszyte strzałami. 
        Powpisywałyśmy w nie imiona: 
        Józef, Władek, Bronek. 
          Nazajutrz pokazałyśmy 
        dzienniczki pannie Zofii. 
          - Proszę pani, jaka przykra 
        sprawa. Ci chłopcy... 
          Panna Zofia popatrzyła z 
        roztargnieniem:
          - No tak. Nie ma rady. Musicie 
        sobie kupić nowe. 
          Ale mimo wszystko łacina była 
        moją trudną miłością. Mówili do 
        mnie poeci. Zostały mi w pamięci 
        tylko odpryski ich wierszy: "Iam ver 
        adaptabat..." czy fragment 
        poematu o odwiecznym marzeniu 
        ludzkości: "Dedalus interea 
        Kreten longumque perosus..."
          I stamtąd przypłynęły słowa: 
        "Exegi monumentum aere 
        perennius..."
        
          Jajecznica z szynką
        
          Byłam w drugiej klasie. Znałam 
        książeczkę "O czym mała 
        dziewczynka wiedzieć powinna". I 
        to przytrafiło mi się pewnego 
        dnia w szkole. Wstydziłam się 
        zwrócić do panny Zofii. 
        Doczekałam do końca lekcji. 
        Przyszła po mnie, jak zwykle, 
        nasza pokojówka Marysia. 
          - Dlaczego panienka dziś taka 
        blada? - zapytała. 
          - A, bo... coś mi się 
        zdarzyło...
          - Aha - domyśliła się - to 
        panienka jest już kobietą. 
          Szłyśmy Mazowiecką. Ja z 
        przodu. Udawałam, że idę sama. 






        Marysia parę kroków za mną z 
        moją teczką. Na wystawie u 
        Golińskiej nowe rzeczy - srebrne 
        dzbany, filiżankia w różyczki. 
        Kropił deszcz. Na placu 
        Napoleona zieleniły się drzewa. 
        Wskazówki wielkiego zegara na 
        Poczcie Głównej przybrały postać 
        zgarbionego krasnoluda. 
          - Może panienka położy się do 
        łóżka? - zaproponowała w domu 
        Marysia. 
          - Tak! - zawołałam uradowana - 
        pościel mi. 
          Marysia cisnęła na krzesło 
        pluszowego psa. Chciałam 
        zawołać: "Uważaj, przecież jego 
        boli!" Ale wyczułam, że teraz 
        nie wypada. W łóżku zaczęłam się 
        zastanawiać, czy wypada bawić 
        się Jagusią. Nie rozstrzygnęłam 
        tego. Zajęłam się przyjemnymi 
        planami. Po południu przejrzę 
        klasery i dokończę "W pustyni i 
        w puszczy". A jutro zabiorę się 
        nareszcie do "Wyspy skarbów". 
        Nagle poczułam głód. Marysia 
        czyściła miotełką dywan w 
        jadalni. 
          - Marysiu! - zawołałam. 
          Wpadła do mojego pokoju. 
          - Co się stało, panienko?
          - Nic, tylko jestem głodna. 
        Poproś, żeby Honorata usmażyła 
        mi jajecznicę z szynką. Taką jak 
        uwielbiam, wiesz...
          Rodziców ani Jasia nie było w 
        domu. Z kuchni dolatywało 
        pobrzękiwanie garnków. Po chwili 
        Marysia przyniosła jajecznicę na 
        moim talerzu w bratki. Jadłam 
        powoli, delektując się jej 
        smakiem. Obserwowałam rybki w 
        akwarium. Ich ruchy wywoływały 
        senność. Spojrzałam na głowę 
        Grety Garbo, którą Jaś 
        namalował. Muszę i ja wyćwiczyć 
        taką wyniosłą minę - pomyślałam. 
          Nagle mama weszła do pokoju. 
          - Jak się czujesz, Jadziu? - 
        zapytała. - Rozmawiałam już z 
        Marysią. 
          - Nieźle - odpowiedziałam 
        niezdecydowanym tonem. 
          - No, to wstań i zabierz się 






        do lekcji, przecież jutro 
        szkoła. 
          - Jak to? - zawołałam. - Mam 
        iść do szkoły? Przecież jestem 
        chora. 
          - To nie jest choroba - 
        odpowiedziała mama - będzie cię 
        to spotykało co miesiąc. 
          Spojrzała na moją zawiedzioną 
        minę i dodała z uśmiechem:
          - Możesz to sobie oczywiście 
        za każdym razem umilić 
        jajecznicą z szynką. 
        
        
        
          Boicie się czarnego ptaka?
          ~(c.d.)
          Mojej wnuczce Justynie
        
          Pierwszy papieros
        
          W tamtych latach nauka o 
        roślinach i o zwierzętach 
        nazywała się przyrodą. W 
        Konstancinie zajmowałam się 
        roślinami i owadami, więc i te 
        lekcje bardzo lubiłam. Naszą 
        nauczycielką przyrody była 
        mądra, spokojna pani 
        Domaniewska. 
          Zachwycały nas cuda. Te 
        najprostsze. W słoju na oknie 
        pływały czarne kijanki. I nagle 
        zamiast nich pojawiały się 
        żabki. W pudełku wysłanym liśćmi 
        gąsienica zastygała w kokon. A 
        po pewnym czasie wyfruwał 
        stamtąd motyl. 
          W czasie wakacji robiłyśmy 
        zielniki. Zasuszało się rośliny 
        i przyklejało do kartek zeszytu 
        rysunkowego. 
          Upał. Strumyk za kościołem. 
        Cień. Szum. Wilgoć. Zapach 
        mięty. Mięta i niezapominajki. 
        Gęściocha. Zrywam 
        najpiękniejsze. Do zielnika. 
          Albo łąka koło papierni w 
        Jeziornie. Trzciny. Mokradła. 
        Liliowe kwiatki. 
          Pod roślinami trzeba było 
        wypisywać ich nazwy. Pytałam o 
        nie naszego ogrodnika Jana. Ale 
        on znał nazwy ludowe - 






        pantofelki Matki Boskiej, 
        gladeusze (to miały być 
        gladiolusy).
          Przy furtce ogrodu rosły 
        krzaczaste słoneczne kwiaty. 
        Zapytałam Jana, jak się 
        nazywają. Podrapał się w głowę. 
          - Ano, jak się mają nazywać? 
        Żółte kwiaty. I już. 
          Kiedyś pojechałyśmy na 
        wycieczkę z panią Domaniewską. 
        Duża wieś. Równina. Pola. 
        Las. Zanocowałyśmy w miejscowej 
        szkole. Usnęłam szybko. Późnym 
        wieczorem ktoś zaczął szarpać 
        mnie za ramię. 
          - Jadzia! - poznałam głos 
        Zośki. 
          - Co?
          - Paliłaś kiedy papierosa?
          - Nie. 
          - A chcesz iść z nami zapalić? 
        Krysia ma pudełko. 
          Szybko włożyłam bluzkę i 
        spódnicę. Wybiegłyśmy w 
        ciemność. Droga była 
        piaszczysta. Ciepława jeszcze od 
        słońca. Zatrzymałyśmy się pod 
        sosną. Było nas pięć. Krysia 
        rozdała papierosy i podawała nam 
        ogień. 
          Baśka podskakiwała na jednej 
        nodze. 
          - Ja paliłam już sto razy!
          Próbowałam się zaciągnąć. Dym 
        był gryzący. Wydmuchałam go 
        ustami i nosem. 
          - Dziewczynki! - rozległ się 
        nagle od strony szkoły głos pani 
        Domaniewskiej. - Gdzie wy 
        jesteście? Co tam robicie?
          Z ognikami papierosów w rękach 
        zaczęłyśmy uciekać w kierunku 
        lasu. Pani Domaniewska szła 
        szybko za nami. Zatrzymałyśmy 
        się. 
          - Zgaście - powiedziała Krysia 
        - i wyrzućcie  te papierosy.
          Zadeptałyśmy ogniki. 
          - Tu jesteśmy, proszę pani! - 
        zawołałyśmy. 
          Pani Domaniewska podeszła do 
        nas. 
          - Co wam strzeliło do głowy? - 
        zapytała. 






          - Chciałyśmy popatrzeć na 
        gwiazdy - powiedziała Hanka. 
          Nie skłamała. Gwiazdy 
        interesowały ją bardziej niż 
        papieros. I ja nigdy nie 
        nauczyłam się palić. Każdy 
        papieros jest dla mnie tym spod 
        sosny. 
        
          Tylko raz w życiu
        
          Karwia
          Tak się złożyło, że w 
        miejscach, które zwiedzałam w 
        czasie szkolnych wycieczek, nie 
        byłam nigdy więcej. Nawet w 
        Karwi. Więc została mi tamta 
        Karwia. Czysty piasek. Zapach 
        ryb i wodorostów. Domek z 
        balkonem od strony morza. 
          Noc. Wymykamy się na plażę po 
        kryjomu. W piżamach. Czujemy w 
        sobie gotowość oglądania duchów. 
        Ale tu nie straszy. Tylko szumi 
        morze. Półkolisty księżyc 
        wybrukował na falach srebrną 
        drogę. Chciałoby się wejść na 
        nią. I iść, iść. 
        
          Płock
          Którejś wiosny pojechałyśmy z 
        panną Zofią Trenknerówną statkiem 
        do Płocka. 
          Wisła leniwa. Sennie 
        przymglone widoki. Płock w 
        kwitnących sadach. W bielach i 
        różowościach. Zwiedzamy jakby 
        przypięty do skarpy kościółek. 
        Koło plebanii pod malwami ławka. 
        Dziewczynki się rozbiegły. Panna 
        Zofia siada obok księdza 
        Trenderendy. Ja na drugim końcu. 
        Naprzeciw nas, pod jabłonią 
        osypaną kwiatami, stoi Hanka w 
        białej bluzce. Mruży oczy. Razi 
        ją słońce. Przygląda się miastu. 
        Wiśle. Wiem, że ona namaluje ten 
        widok. Ksiądz i panna Zofia też 
        patrzą na Hankę. Ksiądz mówi z 
        ciepłą powagą:
          - Jaka piękna jest ta 
        dziewczynka. 
          - Tak - odpowiada panna Zofia 
        - dziewczę z Haiti. Mogłaby być 
        nago. Przepraszam księdza. Ale 






        ja uczę łaciny. Obcuję z 
        posągami. O, jak szybko zniża 
        się słońce. Jadziu, zawołaj 
        dziewczynki. Czas wracać. 
          Podchodzę do Hanki. Hanka się 
        uśmiecha. 
          - Jadziuniu... - i koniuszkiem 
        brunatnego palca pociera koniec 
        mojego nosa. Miałam wtedy 
        szorstki nos. I Hanka wymyśliła 
        taką pieszczotę. Indiańską. 
        
          Lwów
          Nie pamiętam Lwowa. Wydaje mi 
        się zielony, biały i złoty. 
        Zatrzymałyśmy się w schronisku 
        przyklasztornym. Spałyśmy na 
        słomie. Było brudno. Kręte 
        schody. Drewniane. Ogród. Mury 
        klasztoru. Przelazłyśmy przez 
        dziurę i przycisnęłyśmy twarze 
        do witrażu kaplicy. Ten klasztor 
        miał surową regułę. Zakonnice 
        nie wychodziły i nie pokazywały 
        się nikomu. Przez pomarańczowe i 
        fioletowe szyby zamajaczyły 
        świece na ołtarzu i czarna 
        postać mniszki. To klękała, to 
        wstawała, to kładła się na 
        posadzkę. Ogarnęła mnie groza. 
        Wyobraziłam sobie siebie 
        zamkniętą sam na sam z tym 
        niewidzialnym Bogiem.
        
          Polesia czar
          "Polesia czar to bagna i 
        moczary..." - takie się wtedy 
        śpiewało tango. I pojechałyśmy 
        na Polesie. 
          Gęstwa zieleni. Nieruchome 
        tafle wody, ciągnące się jedna 
        za drugą, porośnięte u brzegów 
        szuwarami. Cisza. Tylko czasem 
        zakwili wodny ptak i pluśnie 
        wiosło przewożących nas 
        Poleszuków. 
          Zamieszkałyśmy na wsi, w 
        gospodzie. Nie było warunków do 
        mycia. A my z Hanką akurat na 
        etapie entuzjazmu czystości. 
        Wymknęłyśmy się z domu o świcie. 
        Z ręcznikami i mydłem 
        pobiegłyśmy nad strugę. 
        Rozebrałyśmy się. Woda lodowata. 
        Ale wlazłyśmy po kolana i 






        zaczęłyśmy się myć. 
          - Jadziu - zawołała nagle 
        Hanka - spójrz!
          Młody Poleszuk z koszulą 
        wyrzuconą na portki szedł 
        ścieżką w naszą stronę. Ale 
        senny czy zamyślony, przeszedł 
        nie zwracając na nas uwagi. 
        
          To ta pierwsza miłość...
        
          Nie mieliśmy z Jasiem przed 
        sobą tajemnic. Byłam od niego o 
        siedem lat młodsza. Ale właśnie 
        mnie się zwierzał. 
          Kiedyś siedział przy pianinie 
        i grał. Stałam za nim. A on 
        zaczął śpiewać:
        
          Taka się dzisiaj sercu śni@ 
        czarowna baśń,@ że będą zawsze 
        razem szli@ Krysia i Jaś.@
        
          To była piosenka jego 
        kompozycji. Kiedy skończył 
        śpiewać, odwrócił się do mnie:
          - Podoba ci się?
          - Bardzo. 
          - A wiesz, o kogo chodzi?
          - Tak. 
          Śliczna Krysia B. była córką 
        naszych przyjaciół. Ona także 
        kochała się w Jasiu. Ta piosenka 
        to był początek ich miłości. Ale 
        dla jej matki Jaś nie był 
        dostatecznie dobrą partią. I 
        potulna Krysia poddała się woli 
        mamy, zerwała z nim. 
          Piosenki. Niektóre były 
        piękne. Jaś nie uczył się grać. 
        Ale grał "ze słuchu". Kiedy 
        grał, często siadałam w rogu 
        kanapy. 
          Lubiłam nasz salon. Kwietniki 
        dywanów, mahoniowe meble. 
        Biedermeierowskie stoliki do 
        szycia z różnymi zakamarkami. 
        Wielki obraz - Adam i Ewa leżą w 
        rajskim ogrodzie. Na innym stary 
        Żyd w jarmułce, przed nim lampka 
        oliwna. Dalej rozpędzone konie 
        Kossaka. 
          Była wiosna. Miałam dwanaście 
        lat. Nosiłam płócienną sukienkę 
        w czarne i białe paski z 






        marynarskim kołnierzem. 
          - Chodź - powiedział Jaś - 
        zagram ci nową piosenkę. 
          Usadowiłam się pod "Adamem i 
        Ewą", na wzorzystej narzucie 
        tapczana. Jaś zaczął grać. Po 
        chwili zaśpiewał:
        
          To ta pierwsza miłość@ tak się 
        zaczyna,@ to ta pierwsza miłość@ 
        jest ta jedyna.@ Wierszem się 
        odzywa,@ muzyką łka,@ to jest 
        już ta prawdziwa,@ cudna, 
        trudna, zła.@ To ta pierwsza 
        miłość@ jest tak uparta,@ ta 
        najboleśniejsza,@ najwięcej 
        warta,@ która trwa najdłużej,@ a 
        kończy się@ albo bardzo dobrze,@ 
        albo bardzo dobrze,@ albo bardzo 
        źle...@
        
          Okna były otwarte. Powiew 
        poruszał firanki. Od tych słów, 
        od tego ciepła zebrało mi się 
        nagle na płacz. Zaczęłam 
        gwałtownie szlochać. Jaś odwrócił 
        się. 
          - Jadzia, co ci się stało?
          - Nie wiem. 
          Nie znałam wtedy miłości. 
        To było przeczucie. 
        
          Stłuczona szklanka
        
          Mój dziewczęcy pokój na 
        Boduena, pomalowany olejną farbą 
        na żółto, był wesoły. Rysowałam 
        nieraz na ścianach. Zmywało się 
        łatwo. W oknie niebieściły się 
        tiulowe firanki. Na parapecie 
        stały schodki z kaktusikami. Na 
        etażerce akwarium. Wpatrywałam 
        się często w ten odrębny świat. 
        Rybki niby moje, a tak obce. Z 
        półeczek na ścianach zwieszały 
        się paprocie i pędy "głupiego 
        Jasia". To był mój zimowy ogród. 
          W tym zimowym ogrodzie kiedyś 
        o zmierzchu Jurek powiedział, że 
        mnie kocha. I całowaliśmy się. 
          Jurek był synem przyjaciół 
        moich rodziców. Bywał często u 
        mnie w domu. Któregoś dnia mama 
        wezwała mnie na rozmowę. 
        Powiedziała, łagodnie jak 






        zwykle, że jej wstyd. Służąca 
        Freiderów rozpowiada, że panna 
        Jadzia nie schodzi z kolan 
        chłopaka. I wciąż się z nim 
        całuje. Od tego czasu unikaliśmy 
        kręgu tiulowych firanek. I 
        przestałam podglądać Ninę, córkę 
        Freiderów, naszych sąsiadów z 
        przeciwka, i jej narzeczonego. 
          Wakacje spędziliśmy tamtego 
        roku jak zwykle w Konstancinie. 
        Cała paczka. Łąka nad Jeziorką 
        była naszą plażą. Chodziliśmy z 
        Jurkiem na samotne spacery 
        wzdłuż szyn ciuchci. Potem pod 
        świerkowym zagajnikiem 
        skręcaliśmy na piaszczystą drogę 
        pośród parowów. W jednym z nich 
        odkryliśmy szałas ze splątanych 
        gałęzi. Leżeliśmy w nim 
        godzinami. Nieśmiałe pieszczoty 
        przeplataliśmy dziecinną zabawą 
        w dom. 
          - Ja będę wytworny jak mój tata 
        - mówił Jurek - będę nosił 
        kakaowe garnitury z szorstkiej 
        wełny. Będę miał smoking i frak.
          Wtedy nie istniała moda 
        młodzieżowa. Nastolatki, 
        zapatrzone w rodziców, chciały 
        się do nich upodobnić.
          - A tobie - powiedział Jurek - 
        będę kupował piękną bieliznę, 
        czarną z koronkami, taką, jak 
        nosi moja mama. 
          Wyobraziłam sobie panią Olgę 
        K., potężną blondynkę, w tych 
        kuszących koronkach. Nie 
        znosiłam czarnej bielizny. Ale 
        nic nie mówiłam, żeby nie psuć 
        Jurkowi zabawy. Nie podobało mi 
        się też jego urządzenie domu. 
        Jurek lubił blichtr, a ja 
        prostotę. Nic się nie zgadzało. 
        Po pewnym czasie nasze drogi się 
        rozeszły. Ale wtedy w 
        Konstancinie nie przypuszczałam, 
        że tak się stanie. 
          Któregoś dnia przyszli do 
        naszego ogrodu Lilka i Wacek R., 
        bliźniaki. Takie same czarne 
        kręcone włosy, zielonkawe oczy, 
        blada cera. 
          Wacek zaproponował mi partię 
        krokieta, Lilka i Jurek gdzieś 






        zniknęli. W czasie gry Wacek 
        odesłał mnie "na grzybki" pod 
        altankę. Pobiegłam tam z 
        młotkiem, żeby skierować moją 
        kulę na plac. Zajrzałam do 
        altanki i zdrętwiałam. 
        Zobaczyłam Jurka. Trzymał Lilkę 
        w ramionach. Całowali się. 
        Stałam chwilę z ręką zaciśniętą 
        na młotku. Potem rzuciłam go. 
        Przebiegłam przez plac 
        krokietowy obok zdumionego Wacka 
        i wpadłam na pięterko do mojego 
        pokoju. Na stole stała szklanka. 
        Chwyciłam ją i cisnęłam o 
        podłogę. Szkło rozprysło się 
        szeroko. Wpatrywałam się w 
        lśniące na czerwonych deskach 
        odłamki. Czekałam. Ale Jurek nie 
        przyszedł.
         
          Wagary
        
          Byłyśmy w siódmej klasie. 
        Postanowiłyśmy spróbować 
        wagarów. Maj. Matury. Może nam 
        jakoś ujdzie. Zamiast pójść do 
        szkoły, pojechałyśmy we cztery - 
        ja, Hanka, Elżunia i Basia, 
        ciuchcią do Konstancina. 
          Na stacji w Konstancinie Głupi 
        Jasio jak zawsze wymachiwał 
        lachą i wykrzykiwał esperanckie 
        słowa. Zaprowadziłam koleżanki 
        na trawiastą plażę nad Jeziorką. 
        Rzeczka płynęła półsennie. W 
        wąziutkiej odnodze kwitły jak 
        zwykle o tej porze lilie wodne i 
        kaczeńce. Rzuciłyśmy teczki w 
        trawę. Rozsiadłyśmy się nad 
        brzegiem. Blade dziewczęta w 
        szarych mundurkach. Nagle Basia 
        zerwała się i zaczęła 
        podskakiwać na jednej nodze:
          - Wiecie - zawołała - ja mam 
        codziennie innego kochanka!
          Basia była fantastką. Nie 
        wierzyłyśmy jej. Ale mimo to 
        trochę nam zaimponowała. 
          Potem zaprosiłam koleżanki do 
        naszej willi. Janowa zdziwiła 
        się, kiedy nas zobaczyła. 
          - O, panienka Jadzia i tyle 
        panienek!
          - Janóweczko - powiedziałam - 






        niech Janóweczka nie mówi 
        rodzicom ani Jasiowi, żeśmy tu 
        były. Taka mała tajemnica. 
          - A pewnie - roześmiała się 
        Janowa - co mnie do tego? Dam 
        wam zsiadłego mleczka z 
        kartoflami. 
          Oprowadziłam dziewczęta po 
        ogrodzie. Najbardziej nas zajął 
        krokiet, skakanie z trapezu i 
        chodzenie po płotku koło krzaków 
        porzeczek. 
          Kiedy wróciłam do domu, mama 
        powitała mnie z ponurą miną. 
          - Jadziu, gdzieś ty była? 
        Telefonowała panna Zofia po 
        tablice logarytmiczne dla 
        maturzystek. Była pewna, że 
        jesteś w domu. 
          Te tablice logarytmiczne nas 
        zgubiły. Panna Zofia 
        telefonowała także do Hanki, 
        Elżuni i Basi. Nazajutrz mama 
        została wezwana do szkoły przez 
        panią przełożoną, razem z 
        matkami Hanki, Basi i babcią 
        Elżuni. 
          Stałyśmy w ciemnym kącie 
        przedpokoju, kiedy wychodziły z 
        kancelarii od pani przełożonej. 
        Miny miały nietęgie. 
        
          Prawo Archimedesa
        
          W naszym gimnazjum 
        humanistycznym nauki ścisłe były 
        traktowane dosyć lekko. Fizyki i 
        chemi uczył nas profesor 
        Dębowski, bardzo przez nas 
        lubiany. Był pogodny, 
        dobrotliwy, nie wymagający. 
          Pamiętam nasz gabinet 
        chemiczny. Ponury pokój o 
        długich stołach, na których 
        stały rozmaite przyrządy podobne 
        do utensyliów alchemika. Ale 
        ćwiczenia zupełnie wywietrzały 
        mi z głowy. Poza kameleonowymi 
        zmianami lakmusowego papierka. 
        No, i oczywiście wywoływaniem 
        paskudnego zapachu zgniłych jaj. 
          I z fizyki pozostało mi w 
        głowie niewiele więcej. 
        Przyczynił się do tego nasz 
        uczniowski spryt. Profesor 






        Dębowski pasjonował się 
        lotnictwem i szybownictwem. 
        Wystarczyło, żeby któraś z nas 
        stanęła w ławce i poprosiła:
          - Panie profesorze, niech pan 
        nam powie o wczorajszych 
        zawodach szybowcowych.
          Albo:
          - Panie profesorze, ja bym 
        chciała wiedzieć, jak był 
        skonstruowany samolot, na którym 
        latali Żwirko i Wigura. 
          Profesor Dębowski się 
        rozpromieniał. Opowiadał aż do 
        dzwonka. 
          Kochał także maszyny. Zabrał 
        nas kiedyś do fabryki siewników. 
        Jedna z maszyn wydała mu się 
        niedostatecznie zadbana. Zdjął 
        szalik i zaczął ją czyścić. A 
        potem ten szalik przybrudzony 
        smarami spokojnie założył z 
        powrotem na szyję. 
          Fizyka właściwie była mi 
        obojętna. Ale Hanka jej nie 
        znosiła. I nie uczyła się. Miała 
        jednak szczęście, którego 
        koleżanki jej zazdrościły. 
        Profesor Dębowski, ojciec dwóch 
        córek, bardzo ją lubił. Od czasu 
        do czasu wywoływał ją do 
        tablicy. 
          - No, panno Gercwolf - mówił z 
        uśmiechem - może mi pani powie, 
        jak brzmi prawo Archimedesa. 
          - Ciało zanurzone w cieszy - 
        niemal śpiewała uszczęśliwiona 
        Hanka - traci tyle na wadze, ile 
        waży wyparta przez nie ciecz. 
          - Brawo! - wołał profesor 
        klaszcząc w dłonie. - Doskonale. 
        Piątka. 
        
          Urodziny
        
          W czasach szkolnych mieliśmy 
        swoją "paczkę". Byli to synowie 
        i córki znajomych naszych 
        rodziców. A koleżanki katoliczki 
        miały szczególne upodobanie do 
        chłopców z podchorążówki. 
          My nie obchodziłyśmy imienin, 
        tylko urodziny. Te urodziny były 
        okazją do tanecznych wieczorków. 
        Było w naszej paczce kilku 






        rejaków. Pamiętam, jak tańczyłam 
        walca z Kazikiem Brandysem, 
        potykając się, bo walc nie był 
        moją mocną stroną. 
          Najmodniejsze były wówczas 
        tanga. Na jednym z wieczorków 
        przyglądałam się, jak gruby 
        Zdzich z namaszczeniem zapiął 
        guzik marynarki i podszedł do 
        Hanki. Sunęli płynnymi pas, a 
        patefon grał tango:
        
          Gdy brazylijskie słońce pali,@ 
        a kwiat magnolii pachnie w 
        dali...@
        
          Nikt z nas wtedy nie 
        przypuszczał, że Hanka spędzi 
        połowę życia w Brazylii. 
          Maryna, jedna z naszych 
        koleżanek, ruda, o tycjanowskich 
        włosach, uprawiała styl wampa, 
        bardzo wówczas modny. Nie była 
        ładna. Ale miała "coś", jak 
        mówiono. I wielkie powodzenie. 
        Większe od Hanki. To mnie 
        dziwiło.
          Na urodzinach u Hanki, kiedy 
        Hanka skończyła trzynaście lat, 
        siedziałam w salonie na kanapie. 
        Światło przyćmione czerwoną 
        bibułką. Patefon gra slow_foxa. 
        Zabawa w pełni. Poczułam 
        pragnienie. Weszłam do jadalni, 
        żeby się czegoś napić. Kiedy 
        wracałam, zauważyłam, że drzwi 
        od sypialni rodziców Hanki są 
        uchylone. Paliła się tam nocna 
        lampka. Zajrzałam. Zobaczyłam 
        Marynę i któregoś z chłopców. 
        Maryna stała oparta o szafę. 
        Chłopak obok. Rękę trzymał na 
        jej piersi, tam gdzie miała 
        przypięty bukiecik alpejskich 
        fiołków. Pomyślałam najpierw, że 
        chce dla kawału zerwać te 
        fiołki. Ale stali bez ruchu. 
          Zapragnęłam powietrza. 
        Wybiegłam do przedpokoju i 
        zaczęłam się ubierać. Zjawił się 
        Jurek. 
          - Jadziu, chcesz już iść do 
        domu? 
          - Tak. 
          - Odprowadzę cię. 






          - Hanka mieszkała w alei Róż. 
        Był październik. Szumiały 
        gałęzie drzew, podświetlone 
        blaskiem latarń. Szliśmy w 
        milczeniu. Roztrącaliśmy zwiędłe 
        liście. Nagle Jurek odezwał się:
          - Wiem. Uciekłaś przez Marynę. 
        Nie przejmuj się. My takie 
        dziewczyny mamy za nic. 
        
          Ślizgawka
        
          W tym okresie naszym salonem 
        zimowym była ślizgawka na 
        Wareckiej w pobliżu placu 
        Napoleona - kwadrat podwórza 
        oddzielony murem od ulicy. 
        Szatnia z żelaznym piecykiem z 
        rurą mieściła się w drewnianej 
        przybudówce. Łyżwy przykręcało 
        się do butów kluczykiem. Często 
        spadały. Na ślizgawkę 
        chodziłyśmy wieczorem. Do domu 
        odprowadzali nas chłopcy. 
        Nazajutrz w szkole 
        plotkowałyśmy, która dziewczyna 
        miała najwięcej chętnych do 
        odprowadzania. Przeważnie Hanka. 
        Ale nic sobie z tego nie robiła. 
        Nie ślizgała się zresztą prawie 
        wcale. Chłopcy wozili ją po 
        lodzie na żelaznym krzesełku. Ja 
        lubiłam jazdę na łyżwach. 
          Był pośród rejaków Heniek, 
        chłopak mądry, poważny, 
        interesował się filozofią. 
        Pamiętam jego zielony notes w 
        skórzanej oprawie. Wypisywał w 
        nim nazwiska dziewcząt w 
        kolejności sympatii do nich. 
        Przez pewien czas na pierwszym 
        miejscu była Hanka. Ja na 
        drugim. Bardzo sobie ceniłam tę 
        lokatę. 
          Przypominam sobie pewien 
        zimowy wieczór. Przysiadłam na 
        niskiej ławce pod murem 
        lodowiska. Śnieg prószył prawie 
        niedostrzegalnie. Tylko lampki, 
        które paliły się wzdłuż placu, 
        przesłaniała biaława mgiełka. 
        Zbliżał się Heniek w granatowym 
        dresie. Nagle szczupły Mietek, 
        przystojniak, podciął mu łyżwę. 
        Heniek pada na lód. Głośnik 






        chrypi:
        
          Piłem, kto mówi, że nie 
        piłem,@ butelkę wytrąbiłem, a 
        potem jeszcze dwie...@
        
          Heniek usiłuje się podnieść. 
        Ale osuwa się z powrotem. Na 
        pewno zwichnął nogę. 
          Inka podjeżdża do ławki. 
          - Wiesz, o co poszło?
          - Nie.
          - Heniek przy Mietku 
        powiedział coś złośliwego o 
        Marynie, a Maryna, jak pewnie 
        zauważyłaś, zmieniła ostatnio 
        styl wampa na "słodkie 
        dziewczę". I chodzi z Mietkiem. 
          Podjechałyśmy bliżej. Heniek 
        był już bez łyżew. Kuśtykał w 
        stronę szatni. Koledzy 
        podtrzymywali go. Przy drzwiach 
        stał Mietek. Heniek zatrzymał 
        się. Był masywny. Miał wyrazistą 
        twarz. Patrzył na Mietka długo i 
        uważnie. Wreszcie powiedział 
        powoli:
          - Nie powinienem był tego 
        mówić.
          Mietek uśmiechnął się blado i 
        odjechał. Heniek wszedł z 
        kolegami do szatni. Rozpędziłam 
        się, przykucnęłam, wyprostowałam 
        prawą nogę i radosnym 
        "pistoletem" przejechałam przez 
        plac. 
        
          Andzia
        
          Kiedy byłam w szkole, mieliśmy 
        służącą Andzię. Mała, pękata, z 
        perkatym nosem i płowym mysim 
        ogonkiem. Panna po 
        czterdziestce, cnotliwa i 
        pobożna. Wychodziła tylko po 
        zakupy, do swojej siostrzenicy 
        manikiurzystki i do kościoła. Do 
        kościoła chodziła w czerni, z 
        torbą z metalowym zamknięciem, w 
        której trzymała książeczkę do 
        nabożeństwa. Obrażała się na 
        Jasia, kiedy śpiewał:
        
          Dziś panna Andzia ma 
        wychodne,@ na kapeluszu piórko 






        modne...@
        
          Dla mnie najradośniejszym 
        przeżyciem był powrót ze szkoły, 
        kiedy rozpoczynały się 
        świąteczne ferie. Wypastowane 
        podłogi pachniały terpentyną. W 
        powietrzu unosiły się zapachy, 
        które zwiastowały pieczenie 
        ciasta. Biegłam do kuchni. 
        Andzia bywała łaskawa. Można 
        było coś skorzystać, skubnąć 
        trochę orzechów albo wyskrobać 
        nieckę po żółtkach utartych z 
        cukrem. 
          Kuchnia była duża i biała. 
        Wszystko duże, stoły, wysokie 
        krzesła, palenisko. Małe tylko 
        okienko za tiulowymi firankami, 
        na którym kwitła pelargonia. 
        Andzia zwykle otwierała drzwi na 
        kuchenną klatkę schodową z 
        towarową windą. A okno tylko 
        wtedy, kiedy na podwórzu grała 
        uliczna orkiestra. Zasłuchana 
        opierała się łokciami o parapet. 
        Potem rzucała grajkom miedziaki 
        owinięte w papierek. Była 
        romantyczna, szczególnie lubiła 
        ballady.
          - Andziu, zaśpiewaj balladę o 
        Edwinie i Wandzie - prosiłam. 
          Andzia stawała na baczność, 
        wypinała brzuch, wznosiła do 
        sufitu małe niebieskie oczka i 
        zawodziła:
        
          I po uszy zakochany,@ kiedy 
        promień słońca lśni,@ wraca 
        Edwin do altany,@ gdzie płynęły 
        Wandy łzy...@
        
          I nagle wybuchł skandal. Cała 
        kamienica mówiła o tym, że 
        Andzia jest w ciąży. Zaczął 
        podobno dozorca Marcin. Andzia 
        zapłakiwała się. Nie mogła 
        znieść takiej ujmy na honorze. 
        Wreszcie wytoczyła sprawę 
        Marcinowi. 
          Rozpatrywaliśmy to z Jasiem. 
          - To z powodu jej brzucha - 
        wyjaśnił Jaś. 
          Dozorca Marcin wobec mojej 
        kuzynki Ani zapierał się, że to 






        powiedział. 
          - Ale z babą gorzej niż z 
        dyjabłem - stwierdził. - Trzeba 
        przepraszać, czy się co 
        zawiniło, czy nie. 
          I przeprosił ją w sądzie. 
        Sprawa zakończyła się 
        polubownie. Ale panna Andzia 
        miała pełną satysfakcję. 
        Przedstawiła bowiem na piśmie 
        świadectwo cnoty. Nie chciała 
        jednak pozostać w naszej 
        kamienicy. Odeszła. I nigdy jej 
        nie spotkałam. 
        
          Orzechowa biblioteczka
        
          Na mojej biblioteczce stało 
        akwarium ze złotymi rybkami. 
        Zwieszające się dokoła paprocie 
        podnosiły jeszcze jej urok. 
        Książki pochłaniały mnie. Kiedy 
        zaczynałam czytać "Baśnie z 
        tysiąca i jednej nocy" albo 
        "Baśnie" Andersena, świat 
        rzeczywisty znikał. Wiele 
        tamtych książek czytają dzieci i 
        dziś. Ale niektóre zostały 
        zapomniane. Jedna z nich to 
        "Małe kobietki" Alcott (dalsze 
        części - "Mali mężczyźni",  
        "U progu życia"). Spośród czterech 
        sióstr, bohaterek "Małych 
        kobietek", moją ulubienicą była 
        Ludka. Roztargniona. Rozmarzona. 
        Ukrywała się na strychu i pisała 
        rozmaite historie w zeszycie, 
        który chowała pod belką. W 
        przyszłości miała zostać 
        pisarką. 
          I taka niezapomniana scena. 
        Londyn. Leje deszcz. Ludka i jej 
        ukochany, brodaty nauczyciel, 
        idą pod wielkim parasolem, 
        obładowani paczkami. Nagle on 
        się odzywa: 
          - Kocham panią. Czy zechce 
        pani dzielić ze mną życie? - 
        (Albo coś w tym rodzaju.)
          Ludka: - Tak. 
          Na tym scena się kończyła. Ale 
        mnie było tego za mało. 
        Dopisywałam więc w myśli, zwykle 
        przed zaśnięciem, własne 
        dialogi. 






          Ludka: - Ale wynajmiemy sobie 
        ten domek obok. Nie mogę rozstać 
        się z mamą i siostrami. 
          Nauczyciel: - Oczywiście. To 
        przecież będzie moja mama i moje 
        siostry. 
          I tak dalej...
          Moja biblioteka miała poza mną 
        jeszcze jedną czytelniczkę. Nina 
        Freider, starsza ode mnie o 
        kilka lat, lubiła czytać 
        dziecinne książki. Przychodziła 
        od czasu do czasu i wypożyczała 
        którąś. Stałam z boku i 
        patrzyłam niechętnie, jak 
        przesuwa ich kolorowe grzbiety. 
        Bo wkroczenie dorosłych w świat 
        dziecka budziło we mnie pogardę. 
        
          Ivette Rodin
        
          Nina Freider niespodziewanie 
        przysporzyła mi chwały. 
        Przyjechała do niej z Berlina 
        jej kuzynka Niemka, Ivette 
        Rodin. Jasnowłosa piękność, 
        ówczesna "Miss Germania". Miała 
        grać niewielką rolę w 
        polsko_niemieckim filmie. Ninie 
        nie chciało się oprowadzać jej 
        po Warszawie. Powierzyła to 
        Jasiowi. Jaś chętnie pokazywał 
        się z Ivette. Ivette dała mu 
        pocztówkową fotografię ze swoim 
        podpisem. Uprosiłam Jasia, żeby 
        mi ją pożyczył. 
          W tym okresie kino było 
        namiętnością pensjonarek. 
        Zbierałyśmy "filmówki" (zdjęcia 
        aktorów), które dodawano do 
        czekolady. Czytaliśmy tygodnik 
        "Kino". 
          Zabrałam do szkoły zdjęcie 
        Ivette. Przedstawiłam ją jako 
        wielką gwiazdę, zaprzyjaźnioną z 
        moim bratem. Bomba wypaliła. 
        Koleżanki przestały mówić o 
        braciszku Lali, który w jakimś 
        filmie grał gazeciarza w scenie 
        ulicznej. 
          Ivette wydawała mi się bardzo 
        szczęśliwa. Ale wkrótce potem 
        ciężko zachorowała. Febra. 
        Nabawiła jej się w Afryce 
        podczas nakręcania filmu. Leżała 






        u Freiderów. Kiedyś ją 
        odwiedziłam. Była blada i 
        smutna. Łykała chininę. Myślałam 
        o "W pustyni i w puszczy". O Nel. 
          Kiedy przyszła do siebie, 
        wyjechała do Berlina. Została ta 
        fotografia. Oglądałam ją czasem 
        - najpiękniejsza twarz jaką 
        widziałam. 
          Działo się to przed 
        trzydziestym trzecim rokiem. A 
        Ivette, "Miss Germania", była 
        Żydówką. 
        
          Idą laskiem trzy boginie...
        
          Jaś, łagodny, wrażliwy i 
        dowcipny, był doskonałym 
        przyjacielem. Dziewczyny go 
        uwielbiały. Któregoś lata 
        przyjechały do Konstancina trzy 
        młodziutkie piękności. 
          Irena K., córka właściciela 
        znanej fabryki czekolady, była 
        podobna do Ivette. Tylko mrużyła 
        często krótkowzroczne oczy. Nie 
        chciała nosić okularów. 
        Czarnowłosa Kara T., żywa i 
        pełna ekspresji, została potem 
        aktorką. Najbardziej podobała mi 
        się Jadzia O. Miała kasztanowe 
        loki i zielone oczy. 
          Jaś wodził się z nimi na plażę 
        nad Jeziorką. Na dancing do 
        "Elity" koło stacji ciuchci, 
        gdzie grywał wtedy 
        Elektorowicz. 
          Któregoś dnia szli we czworo 
        przez lasek. Jaś, mały, o jasnej 
        czuprynie, obejmował jednym 
        ramieniem Irkę, drugim Karę. 
        Jadzia trzymała go za połę 
        marynarki. Jaś śpiewał:
        
          Idą laskiem trzy boginie@ spór 
        zaciekły wiodąc wraz,@ każda z 
        nich z piękności słynie.@ Która 
        najpiękniejsza z nas?@
        
          Jaś miał zdolności reżyserskie 
        i aktorskie. Pisał też teksty. 
        Wystawialiśmy od czasu do czasu 
        u nas i w domach przyjaciół 
        sztuczki kabaretowe, nazywane 
        wtedy skeczami. 






          W jednym ze skeczów własnego 
        pióra Jaś, w sukni w kwiaty, w 
        pantoflach na wysokich obcasach 
        i w kapeluszu z wielkim rondem, 
        grał rolę pani Ziuty. 
        Przyjaciółką pani Ziuty była 
        pani Lala (Kara). Siedzą w 
        kawiarni. Ziuta wymawia Lali, że 
        poderwała jej męża. Lala się 
        usprawiedliwia i przyjaciółki 
        wychodzą pogodzone. Scena 
        następna. Pani Ziuta przy 
        kawiarnianym stoliku. Wchodzi 
        pani Lala w kapeluszu z wielkim 
        rondem. Pani Ziuta wybucha:
          - Jerzego ci wybaczyłam. Ale 
        skopiowania mojego kapelusza nie 
        daruję!
          W innym skeczu Jaś 
        zaprojektował dla siebie rolę 
        romantycznego dziewczęcia w 
        białej sukni i w wianku ze 
        stokrotek. 
          W tym czasie Jaś zdawał na 
        architekturę. I mimo że zdał, 
        nie dostał się. Zaczęły się już 
        wtedy szykany w stosunku do 
        Żydów. Szykował się do wyjazdu. 
        Miał studiować na Politechnice 
        Gdańskiej. Nie mogłam sobie 
        wyobrazić rozstania z nim. 
          Któregoś wieczora, kiedy 
        leżałam już w łóżku, Jaś usiadł 
        przy mnie: 
          - Jadzia, to tylko dwie 
        godziny samolotem. Będę 
        przylatywał w nocy i odlatywał 
        nad ranem. Posiedzę przy tobie, 
        kiedy będziesz spała. 
          Uwierzyłam mu, tak na pół. 
          Jaś pisywał listy ilustrowane 
        rysunkami. Uspokajał mamę, że 
        świetnie sobie radzi. 
          "Skarpetki to żaden kłopot - 
        pisał - spójrzcie!" Rysunek - 
        skarpetka z wielką dziurą. 
        Podpis: "Jest dziura." Obok 
        skarpetka sklejona plastrem. 
        Podpis: "Nie ma dziury."
        
          Istvan
        
           Kiedy miałam siedemnaście 
        lat, byłam z rodzicami wiosną na 
        wycieczce w Budapeszcie. Po 






        powrocie do Warszawy przewodnik 
        tej wycieczki, Węgier, pracownik 
        biura podróży "Frankopol", 
        zaproponował spotkanie 
        uczestników w "Ziemiańskiej". 
           Kiedy przybyłyśmy z mamą na 
        to spotkanie, przy kilku 
        zestawionych stolikach siedział 
        samotnie nasz przewodnik Istvan 
        W., czarnowłosy, śniady, w 
        białym garniturze. Wydawał mi 
        się starszym panem. Miał zapewne 
        około czterdziestki. 
           Nikt z uczestników wycieczki 
        się nie pojawiał. Było gorąco. 
        Rozmowa toczyła się leniwie. 
        Zauważyłam, że czarne oczy 
        Istvana błądzą wokół mnie. Mama 
        na chwilę odeszła. Istvan 
        pochylił się nade mną, położył 
        dłoń na mojej ręce i powiedział 
        cicho: 
           - Czy zechce pani umówić się 
        ze mną w piątek w ogródku na 
        Mazowieckiej? 
           - Dobrze - odpowiedziałam 
        niepewnie. 
           Dni, które dzieliły mnie od 
        piątku, przeżyłam jak we śnie. 
        Zaimponowało mi, że elegancki 
        Węgier zwrócił na mnie uwagę. W 
        moich uczuciach dominowała nuta 
        romantyczna. Była wiosna. Kwitły 
        bzy. Wyobrażałam sobie, że 
        przeżyjemy niezapomniane chwile. 
        Układałam coraz to inne plany. 
        Najpierw mieliśmy wybrać się do 
        Ogrodu Botanicznego. Wyobrażałam 
        sobie, jak idziemy aleją 
        złotokapów. On w białym 
        garniturze. Ja w niebieskiej 
        sukience, z głową w platynowych 
        lokach. Potem miał być Wilanów i 
        kawiarnia na Starym Mieście z 
        winem i lodami. 
           Nadszedł piątek. Ubrałam się 
        w kremową węgierską bluzkę z 
        czerwono_czarnym haftem. 
           Kawiarnia z dancingiem 
        mieściła się na dużym podwórzu, 
        na którym rosło kilka kasztanów. 
        Istvan czekał na mnie. Zamówił 
        lody i kawę. Uśmiechał się do 
        mnie. Czułam, że moje marzenia 
        zaczynają się spełniać. 






           - Mówmy sobie po imieniu - 
        zaproponował. 
           Nie miałam odwagi. Ale nie 
        śmiałam tego okazać.
           - Jadziu - zaczął Istvan. 
        Jestem bardzo samotny. Mam żonę 
        w Budapeszcie. Ale ona mnie nie 
        rozumie. Teraz, kiedy spotkałem 
        ciebie, wszystko może się 
        zmienić. Czy nie zechciałabyś 
        zostać moją kobietą?
           Bezmyślnie mieszałam łyżeczką 
        lody. 
           - Istvan - powiedziałam 
        wreszcie - zatańczmy. 
           Na parkiecie był tłok. Istvan 
        świetnie tańczył. Orkiestra 
        grała modne tango:
        
           Jeśli kochać, to na zawsze, 
        to na zawsze,@ czy życie ma być 
        na cierniach, czy z róż.@ A 
        jeśli odejść, to natychmiast, to 
        już...@
        
           Właśnie to tango. Akurat w 
        tej chwili. Wszystko się 
        zawaliło. Więc to nasze pierwsze 
        i ostatnie spotkanie - 
        pomyślałam ze smutkiem. 
        
           Co to jest szczęście?
        
           Na Filtrowej spędzałam czasem 
        niedzielne wieczory z Jasiem. 
        Rodzice wychodzili do przyjaciół 
        na belotkę. Służąca Marylka, 
        wystrojona, po dołożeniu koksu 
        do pieca w piwnicy wybierała się 
        na miasto. Zostawaliśmy sami. 
        Jaś w kuchni przypiekał dla mnie 
        grzanki, parzył herbatę. 
        Jedliśmy kolację na czerwonej 
        ceracie w grochy. 
           Potem siadywaliśmy u Jasia. 
        Cichutko grało radio. Śpiewał 
        Fogg. Radio było wielkie, z 
        mahoniu. Jaś przy rajzbrecie 
        kreślił. Gadaliśmy. Pasjonował 
        nas film. Była to tradycja 
        rodzinna. Moja babcia, która 
        mieszkała na Lesznie, codziennie 
        po południu wkładała 
        rondelkowaty kapelusz i udawała 
        się do pobliskiego kina 






        "Riviera". 
           Byłam jeszcze mała, kiedy 
        filmy nieme ustąpiły dźwiękowym. 
        Pamiętam wieczór, kiedy moja 
        kuzynka Ania wróciła z kina z 
        wypiekami na twarzy. 
           - To cudowne! - wołała - Tra 
        la la la la, Sonny Boy... I ta 
        rozmowa z budki telefonicznej!
           Była na pierwszym w Polsce 
        filmie dźwiękowym, "Śpiewak 
        jazzbandu" z Al Jolsonem. 
           Pierwszym filmem, który 
        widziałam, był "Złodziej z 
        Bagdadu", według "Baśni z 
        tysiąca i jednej nocy". 
        Rozczarował mnie. Tak bardzo 
        brakowało kolorów. 
           Jaś interesował się awangardą 
        filmową. Zabierał mnie na pokazy 
        filmów abstrakcyjnych, chyba 
        radzieckich. Przy dźwiękach 
        muzyki przesuwały się po ekranie 
        kolorowe wzory. Wolałam filmy 
        rysunkowe Disneya. Mickey Mouse 
        - Myszka Miki znajdowała się 
        wtedy w piórniku każdej 
        pensjonarki. 
           Któregoś wieczora 
        zaśmiewaliśmy się z Jasiem 
        przypominając sobie "Romans 
        szulera" Sachy Guitry. Sacha 
        Guitry był narratorem. Opowiadał 
        swoje dzieje. A ekran ukazywał 
        tę opowieść. Wszystko, co 
        bohater robił złego, wychodziło 
        mu na dobre. Zbroił coś jako 
        chłopiec. Na obiad były grzyby. 
        Za karę ich nie dostał. Grzyby 
        były trujące. Scena pierwsza. 
        Kilkanaście trumien. Za nimi 
        idzie mały chłopiec. 
           Kiedyś Jaś odtwarzał scenę z 
        innego filmu francuskiego. 
        Udawał, że rozsuwa drzwi 
        przedziału, i wołał po 
        francusku:
           - Madame et monsieur, votre 
        billet!
           Pamiętam treść tego filmu. 
        Profesor przyrodnik, jak się 
        wtedy mówiło, usiłuje skojarzyć 
        dwa owady rzadkich gatunków. Ale 
        nie udaje mu się. Córka tego 
        profesora wychodzi za mąż. W 






        podróży poślubnej, w wagonie 
        sypialnym, w najmniej 
        odpowiednim momencie wchodzi do 
        małżonków konduktor i woła: 
        "Proszę pokazać bilety!" Po tym 
        fakcie małżonek w decydującej 
        chwili zawsze słyszy głos 
        konduktora. I małżeństwo 
        pozostaje nie skonsumowane. Aż 
        pewnego dnia profesorowi udaje 
        się skojarzyć owady. Małżonek 
        przełamuje kompleks. Happy end. 
           Ten film został wkrótce 
        zdjęty przez cenzurę jako 
        niemoralny. 
           - Widzisz - powiedział Jaś - 
        "Romans szulera", naprawdę 
        niemoralny, zbija kasę. A ten... 
        cenzorzy nie mają poczucia 
        humoru. 
           W początkach lat 
        trzydziestych silny był jeszcze 
        nurt pacyfistyczny. Widziałam na 
        przykład taki film. Francuska 
        rodzina straciła na wojnie syna 
        skrzypka. Przyjeżdża do nich 
        młody Niemiec, który go zabił i 
        nie może sobie tego darować. 
        Jest także artystą. Zostaje 
        przez nich przyjęty z sympatią. 
        Potem z miłością. 
           - Moja Jadziu - powiedział 
        Jaś podczas jednej z naszych 
        wieczornych pogawędek - to dla 
        mnie za sentymentalne. 
           Stałam przy oknie. Patrzałam, 
        jak w ogródku, przy świetle 
        księżyca, kołysze się chochoł. 
           - Wcale nie - upierałam się - 
        ja wierzę, że tak mogłoby być. 
          - Jasiu - zapytałam któregoś 
        wieczora - jak myślisz, co to 
        jest szczęście? Tyle się o nim 
        mówi w książkach, filmach. 
           Jaś przygryzł ołówek. 
        Zamyślił się. 
           - Wydaje mi się - powiedział 
        - że to jak w grze w 
        "ciepło_zimno". Ono może być 
        blisko. Tylko my o tym nie 
        wiemy. 
        
           Szpilka w tapecie
        
           Moim nauczycielem historii 






        był profesor Stefan Maria 
        Kuczyński. Asceta. Wysoki. 
        Chudy. Z bladą twarzą i czarnymi 
        oczami o trochę niesamowitym 
        wyrazie. Zajmował się jogą. Miał 
        niezwykłe uzdolnienia 
        parapsychiczne. Czasami udawało 
        nam się go uprosić, żeby zrobił 
        z nami eksperyment. Aśka Cz. 
        była jego medium. Wesoła 
        jasnowłosa dziewczyna, 
        wyśpiewująca angielskie 
        piosenki. 
           Pamiętam pierwsze 
        doświadczenie. Profesor wyszedł 
        z klasy. Naradziłyśmy się. 
        Siedziałyśmy bez ruchu myśląc o 
        jego zadaniu. Blade dziewczęta o 
        nieczystych cerach, 
        przymkniętych oczach. Krótkie 
        włosy i warkocze, nietwarzowe 
        szare mundurki, czarne alpagowe 
        fartuszki z falbankami na 
        ramionach. Łokcie oparte o 
        poplamione atramentem pulpity 
        ławek. Cisza aż intensywna. 
           Wchodzi profesor K. Sunie 
        błędnym krokiem, jakby 
        nieobecny. Podchodzi do Aśki, 
        ujmuje ją za rękę. Potem zbliża 
        się do tablicy, bierze kredę i 
        zaczyna pisać powoli wielkimi 
        koślawymi literami: Histor... 
        Kreda wypada mu z ręki. Jest 
        niesamowicie blady. Wyjmuje 
        chusteczkę i ociera pot z czoła. 
        Hałaśliwe brawa. Profesor miał 
        napisać "historia". 
           Kiedyś zaprosiliśmy na seans 
        panią przełożoną. Zjawiła się już po 
        naszej naradzie. Była jak zawsze 
        w długiej ciemnej sukni, spiętej 
        wysoko pod szyję. Fryzurę miała 
        gładką. Stąpała godnie. 
        Dostojnie usiadła na katedrze i 
        oczekiwała dziwnych zjawisk. 
        A my czekałyśmy w napięciu na 
        wejście profesora. Tym razem był 
        w ciemnym ubraniu, co jeszcze 
        podkreślało jego chudość. Oczy 
        miał półprzymknięte. 
        Przed sobą niósł 
        ostrożnie wypchaną sowę. Wolno 
        zbliżył się do katedry. 
        Automatycznym ruchem postawił 






        ptaszysko przed panią 
        przełożoną. My w śmiech. Pani 
        przełożona skrzywiła się z 
        niesmakiem. Ale kiedy 
        dowiedziała się, że profesor K. 
        na nasze myślowe polecenie miał 
        przynieść z gabloty stojącej w 
        sali rekreacyjnej tę sowę, 
        musiała przyznać, że to 
        niezwykłe. 
           Rok 1937. Maj. Warszawa w 
        kwiatach. Na rogach ulic 
        sprzedawczynie z wielkimi pękami 
        bzu. 
           Nasz bankiet maturalny w 
        starej restauracji Bouketa. 
        Podłużny gabinet. Na stole bzy, 
        róże. Eleganckie nakrycia, 
        wytworne dania, wino. My po raz 
        ostatni w białych bluzkach i 
        popielatych spódniczkach, trochę 
        już podmalowane (czego w szkole 
        surowo zakazywano, rewidowano 
        nawet kasetki w poszukiwaniu 
        kosmetyków). Po raz ostatni z 
        całym gronem profesorskim. 
        Śmiechy. Pogawędki. 
        Niepowtarzalny nastrój 
        uniesienia. I nagle ktoś rzuca 
        myśl - może by pan profesor K. 
        zechciał zrobić eksperyment? 
        Profesor zgadza się. Wychodzi. 
        Krótka narada. Wraca i transowym 
        krokiem zbliża się do stołu. 
        Wyciąga z wazonu różę. Podchodzi 
        do profesora Władysława 
        Szyszkowskiego, pochyla się nad 
        nim i mozolnie przeciąga długą 
        łodygę róży przez klapę jego 
        marynarki. Oklaski. To było 
        dokładnie nasze polecenie. 
        Śpiewamy "Sto lat" 
        profesorskiemu gronu, potem 
        pijemy zdrowie naszego joga (tak 
        się przed wojną mówiło). 
           - Jeszcze, prosimy! Jeszcze 
        jeden eksperyment! - rozlegają 
        się okrzyki. 
           Profesor K., choć nieco 
        zmęczony, ustąpił. Tym razem 
        polecenie wymyśliła panna Zofia 
        Trenknerówna. Było ono według 
        nas niemal nie do wykonania. 
        Pamiętam tę scenę dokładnie. 
        Profesor K. szedł bardzo wolno 






        wzdłuż jednej ze ścian sali. 
        Zbliżył się do okna. Zaczął 
        sunąć dłonią z rozczapierzonymi 
        palcami po różowej tapecie w 
        fioletowy rzucik. W pewnym 
        momencie wyciągnął z niej 
        szpilkę. Podszedł z tą szpilką 
        do panny Zofii i podał jej. To 
        była jej szpilka. Ona sama przed 
        kilkoma minutami, kiedy profesor 
        K. był w sąsiedniej sali, wyjęła 
        ją z torebki i wpięła w tapetę. 
           Echo niezwykłego 
        oddziaływania profesora 
        Kuczyńskiego dotarło do mnie 
        także po wojnie. Tymińszczanki 
        założyły koło przy Towarzystwie 
        Przyjaciół Warszawy. 
        Spotykałyśmy się od czasu do 
        czasu w Królikarni. Na jednym z 
        takich spotkań była moja młodsza 
        koleżanka Marysia Kolankowska. 
        Zgadało się o profesorze K. 
        Okazało się, że to przyjaciel 
        jej rodziny. 
           - Ale ja przeżyłam raz coś 
        strasznego, okropnego - 
        powiedziała. 
           - Co takiego? - zapytałam. 
           - Wyobraź sobie, że leżałam 
        na tapczanie. I nagle coś się ze 
        mną zrobiło, że stałam obok 
        tapczanu, ja jakby duchem, i 
        patrzyłam na siebie leżącą na 
        tym tapczanie. To trwało, nie 
        wiem ile. Minęło. I znów byłam 
        jedna. Opowiadałam to potem 
        profesorowi K., a on mnie 
        strasznie przepraszał i 
        powiedział, że mi już nigdy nic 
        takiego nie zrobi. Bo to on 
        zahipnotyzował mnie na 
        odległość. 
           Szkoda, że nie mnie... - 
        pomyślałam.
        
           Zjazd po różach
        
           Matura. Kiedy w przededniu 
        jej rozpoczęcia patrzyłyśmy z 
        Hanką z tarasu na Filtrowej w 
        gwiazdy, wydawało nam się, że 
        stoimy na progu wielkiego 
        przełomu. Ale zdałyśmy egzaminy, 
        a w nas i poza nami niewiele się 






        zmieniło. W czerwcu rodzice 
        wysłali nas do Kazimierza, do 
        pensjonatu pani Łaganowskiej, 
        podobno damy z arystokracji, 
        która miała uważać, żebyśmy się 
        zachowywały "comme il faut". 
           Początkowo w pensjonacie było 
        pusto. Tylko stary inżynier, 
        który wieczorami opowiadał pani 
        Łaganowskiej kawały. A ona 
        wypraszała nas z jadalni:
           - Panienki, idźcie się 
        przejść!
           Chichocząc wybiegałyśmy w 
        ciemność. Pensjonat, drewniak 
        ustawiony w podkowę, leżał na 
        wzgórzu. W dole przy drodze była 
        budka. Kupowałyśmy w niej bomby 
        czekoladowe i papierosy. 
        Paliłyśmy te papierosy 
        zagryzając czekoladą, ukryte w 
        krzakach jaśminu rozbłyskujących 
        od świetlików. 
           Zauroczone Kazimierzem 
        wędrowałyśmy przez Czerniawy 
        wzdłuż pól do ciemniejącego na 
        horyzoncie pasma lasów. 
           Trzymałyśmy się za ręce, 
        podśpiewywałyśmy albo śmiałyśmy 
        się z byle czego. 
           Kiedyś Hanka zapytała kobietę 
        przed chałupą:
           - Gdzie tu ubikacja?
           - Co? - zdziwiła się kobieta. 
           - Ustęp - dopowiedziałam. 
           Wzruszenie ramion.
           - Wychodek! - zawołała Hanka. 
           Znowu wzruszenie ramion. 
           - Gdzie tu się s... - 
        zapytałam. 
           Nie czekając na odpowiedź 
        uciekłyśmy w pole. 
           - Nie wiecie nawet, sroki - 
        powiedział kiedyś stary inżynier 
        - że to najszczęśliwszy okres 
        waszego życia. 
           Wkrótce potem zamieszkali w 
        naszym pensjonacie dwaj młodzi 
        ludzie - Olek i Heniek. Heniek 
        mówił do Hanki:
           - Królowo! Nawet nie wiesz 
        jeszcze, że jesteś królową. 
           Któregoś wieczora chłopcy 
        zaprosili nas do siebie. Były 
        śledzie i wódka z żydowskiej 






        knajpy na Rynku. Wódkę piło się 
        kubkami do zębów. 
           Koło północy cichutko 
        wróciłyśmy do naszego pokoju. 
        Hanka weszła na krzesło, żeby 
        zasunąć zasłonę. I spadła z 
        hukiem. 
           Nazajutrz przy stole pani 
        Łaganowska mówiła do inżyniera:
           - Czy pan słyszał, panie 
        inżynierze? W nocy złodzieje się 
        do nas dobijali. 
           W niedzielę pensjonat się 
        zapełniał. Przyjeżdżali 
        samochodami bogaci lubliniacy. 
        Którejś niedzieli na dziedzińcu 
        dwóch panów biło się o kobietę. 
        Pani Łaganowska mówiła:
           - To na pewno szoferzy. Tylko 
        szoferzy mogą się tak 
        zachowywać. 
           Przed domem stały taczki. 
        Olek i Heniek wpakowali nas 
        kiedyś do nich i zawieźli na 
        Rynek. Stary Żyd stał przed 
        knajpą. Przetarł załzawione 
        oczy:
           - Uj, patrzcie, jaki oni 
        towar wiozą!
           Któregoś dnia chłopcy 
        zamknęli nas na klucz w naszym 
        pokoju. Hanka wyszła na 
        balkonik. 
           - E, pięterko niewysokie. 
           Była w szortach. Przelazła 
        przez balustradę i zaczęła 
        opuszczać się w dół po 
        drewnianym słupku obrośniętym 
        różami. 
           - Auu! - usłyszałam jej 
        okrzyki. 
           Mimo to i ja przelazłam przez 
        balustradę. 
           - Panienki - rozległ się 
        nagle z dołu głos pani 
        Łaganowskiej - jak wy się 
        zachowujecie? To zupełnie nie 
        jest comme il faut.
        
           Powiew wielkiego świata
        
           Upalny sierpień tego 
        pomaturalnego lata spędziłyśmy w 
        Orłowie. Poznałyśmy kilku 
        młodych lwowiaków, z którymi 






        chodziłyśmy na plażę. 
           Któregoś wieczora, na 
        dancingu na molo, przystojny 
        Belg w białym ubraniu zaprosił 
        Hankę do tańca. Nazywał się 
        Willi. Był z bratem. Nie 
        dopuszczali do Hanki nikogo. 
           Nazajutrz zaprosili ją na 
        przejażdżkę do Zoppot zielonym 
        cadillakiem. Następnego dnia 
        zabrali ją na swój jacht. 
           Stałam z moimi lwowiakami na 
        molo i przyglądałam się, jak 
        Hanka wsiadała. Miała na sobie 
        białą suknię i otwarty szafirowy 
        płaszczyk. Wyglądała pięknie. 
           Któregoś dnia odpoczywałyśmy 
        po plaży. Leżałyśmy na łóżkach 
        brunatne i zapiaszczone, z 
        nogami opartymi wysoko o ścianę. 
           - Wiesz, Jadziuniu - 
        powiedziała Hanka - Willi 
        namawia mnie, żebym pojechała do 
        Belgii na studia. On chce, żebym 
        została jego kochanką. 
           Zlękłam się. Wprawdzie 
        byłyśmy zapisane na Akademię 
        Nauk Politycznych, ale Hanka 
        świetnie znała francuski i 
        rodzice mogli zgodzić się na jej 
        studia za granicą. 
           Chciałam wykrzyknąć: "Hanka, 
        co ty!" Ale powstrzymałam się. 
           - Bo ja wiem... - 
        powiedziałam niepewnie. 
           Tej nocy nie mogłam zasnąć. 
        Miałam wrażenie, że Hanka się 
        łudzi. Nie jest stworzona do 
        wielkoświatowego życia. 
           Rano wysłałam telegram. 
        Rysiek, młody lekarz, chłopak 
        Hanki, przyjechał natychmiast. 
        Hanki nie było w domu. W 
        kawiarence przy jajecznicy 
        opowiedziałam mu o Belgu. 
        Zbladł. 
           Wróciła Hanka. Wyszli razem. 
        Nie widziałam ich przez cały 
        dzień. Wrócili wieczorem. Rysiek 
        obejmował Hankę ramieniem. Ona 
        była poważna i trochę smutna. 
           - Widzę, że nie ma mowy o 
        noclegu - powiedział Rysiek - 
        będę spał na molo. 
           Odprowadziłyśmy go. 






        Rozciągnął się na ławce. Patrzał 
        w gwiazdy. Był szczęśliwy. 
           Hanka milczała nawet wtedy, 
        kiedy zostałyśmy same. Dopiero 
        po wyjeździe Ryśka powiedziała:
           - Nie będę się widywała z 
        Belgami. 
           Chodziłyśmy z naszymi 
        lwowiakami. Willi i jego brat 
        obserwowali nas niechętnie. 
        Zaprosili na jacht szałową 
        blondynkę. 
           Kilka dni później 
        wyjechałyśmy do Warszawy. 
           Któregoś listopadowego 
        wieczora w kawiarence na 
        Filtrowej Hanka powiedziała:
           - Wiesz, dostałam list od 
        Willego. Prosi, żebym 
        przyjechała. 
           - A ty? - zaniepokoiłam się. 
           - Ee... Dobrze, że wtedy 
        wezwałaś Ryśka. - Chciałam 
        zaprzeczyć. Ale Hanka nie 
        dopuściła mnie do słowa. - Ja 
        się nie nadaję na kurtyzanę. 
        Wolę zostać doktorową P. 
        
           Serce z czerwonej ceraty
        
           Nauczyłam się tańczyć w 
        szkole tańców na Nowym Świecie. 
        Mamy siedziały tam pod ścianami. 
        Moim partnerem był Jurek. I 
        właśnie wtedy zakochaliśmy się w 
        sobie. 
           Potem zaczęły wchodzić w modę 
        nowe tańce. Uczył mnie ich Jaś. 
        Pamiętam, jak któregoś dnia 
        stałam w moim pokoju z dłońmi 
        opartymi o parapet okna i 
        wywijałam stopami. Jaś od czasu 
        do czasu trzepał mnie linijką po 
        łydkach. 
           - Jadzia, ty ofiaro! Nigdy 
        się nie nauczysz. Spójrz na 
        mnie! - Przyśpiewywał: - "...to 
        właśnie charleston..." - i 
        naśladował Chaplina. 
           Po maturze bywałam z moją 
        paczką w "Adrii". Nasz 
        przyjaciel, ówczesny dyrektor, 
        użyczał nam stolika służbowego. 
        Od czasu do czasu bywaliśmy w 
        "Adrii" obydwoje z Jasiem także 






        "służbowo". Wysyłał nas tam 
        ojciec z jakimś Anglikiem czy 
        Francuzem, z którym prowadził 
        interesy. Nie lubiłam odgrywać 
        roli "córki firmy", tańczyć i 
        rozmawiać z obojętnym 
        człowiekiem. Za to Jaś bawił się 
        doskonale. Obtańcowywał 
        fordanserki. 
           Kiedy wybuchła sprawa Zaolzia 
        i zagrażała wojna, stałam 
        któregoś dnia na przystanku 
        tramwajowym na rogu Alej i 
        Marszałkowskiej. Podszedł do 
        mnie kolega z uczelni, lotnik W. 
           - Wszystko się wali - 
        powiedział - zapraszam panią do 
        "Bristolu". Upijmy się.
           Piliśmy wino ze słonymi 
        fistaszkami. Tańczyliśmy. 
           W. mówił:
           - Pani nie może tu zostać. 
        Jak wybuchnie wojna, zabiorę 
        panią samolotem na Zachód. 
           Potem odwiózł mnie taksówką 
        do domu. Nie widziałam go więcej. 
           W tamtych czasach mnóstwo 
        było balów. Ale najciekawsze 
        odbywały się w Akademii Sztuk 
        Pięknych na Wybrzeżu 
        Kościuszkowskim. Dowcipne 
        dekoracje i kostiumy. Jaś 
        wymyślił sobie mało kłopotliwy. 
        Do wieczorowych spodni przylepił 
        na siedzeniu duże serce z 
        czerwonej ceraty. 
           Jasia serce z czerwonej 
        ceraty kojarzy mi się ze 
        studenckim kawałem z tego balu. 
        W sali, w której przygrywała 
        orkiestra, były boczne drzwi z 
        napisem "Oo". Co rusz ktoś tam 
        spieszył. Otwierał drzwi. I 
        cofał się zmieszany. Za tymi 
        drzwiami była druga, pełna ludzi 
        sala. 
           Jaś usiadł na ławeczce obok 
        drzwi. Wyjął szkicownik i 
        pogwizdując zaczął machać 
        karykatury "zerozerowiczów". 
        
           Sylwester 1938
        
           W trzydziestym ósmym roku nad 
        morzem poznałam Nulka F., 






        młodego inżyniera ze Lwowa. 
        Nulek pracował w Warszawie przy 
        budowie poczty na Nowogrodzkiej. 
        Miał kawalerkę w Alejach 
        Jerozolimskich. Czuliśmy do 
        siebie sympatię. Widywaliśmy się 
        często.
           Któregoś wieczora, w grudniu, 
        w "Arabii", małej kawiarence na 
        rogu Marszałkowskiej i Alej 
        Jerozolimskich, Nulek 
        zaproponował:
           - Wiesz co, Jadzia, nie 
        chodźmy na te zatłoczone bale 
        sylwestrowe. Przyjdź lepiej do 
        mnie. Mam dobre płyty. Szampana. 
           Sylwester we dwoje. Ten 
        pomysł mi się spodobał. Ale 
        wolałam nie opowiadać o tym 
        rodzinie. Więc oficjalnie 
        wybierałam się z Nulkiem na bal. 
        Ułożyłam sobie włosy w koszyczek 
        loków przewiązany aksamitką. 
           Widzę siebie w lustrze z tym 
        koszyczkiem loków na głowie, w 
        czarnej tiulowej sukni 
        ozdobionej girlandami różyczek z 
        papieru. Mama przyniosła mi 
        koronkową chusteczkę 
        uperfumowaną "Soir de Paris". 
           Jaś szykował się na Bal 
        Architektury. Wpadł na chwilę do 
        mojego pokoju:
           - Masz na sobie korso 
        kwiatowe - powiedział. - Ale 
        ujdzie. 
           Nulek przyjechał po mnie 
        taksówką. 
           Był nieduży, jasnowłosy. 
        Dobrze wyglądał w ciemnym 
        palcie. Podał mi futro. Miałam 
        już rękę w rękawie, ale ją 
        wyrwałam. Pobiegłam do mojego 
        pokoju. Otworzyłam szufladę 
        biurka. Na wierzchu leżała 
        zapisana kartka liniowanego 
        papieru. Wsunęłam ją do torebki. 
        Zbiegłam na dół. Wsiedliśmy do 
        taksówki. 
           - Aleje Jerozolimskie - 
        powiedział Nulek. 
           Roześmiałam się. 
           U Nulka, na dziewiątym 
        piętrze, byłam pierwszy raz. 
        Podobał mi się jego pokoik, 






        jasne ściany, nowoczesne meble. 
           Stół był elegancko nakryty. 
           - Postarałeś się, Nulek - 
        powiedziałam z uznaniem. 
           Nulek wytworny, w smokingu, 
        skłonił się:
           - Nie śmiałbym zaprosić damy 
        do byle jakiego stołu. 
           Podeszłam do okna. Aleje były 
        rzęsiście oświetlone. Wysoko, 
        nad rogiem Marszałkowskiej 
        migało niebieskie koło reklamy 
        Bayera. Obok zapalała się i 
        gasła rubinowa strzała. Dalej 
        błyskały wielkie litery "E. 
        Wedel". Tak właśnie sobie to 
        wyobraziłam, kiedy z "Arabii" 
        patrzałam w górę na to 
        skrzyżowanie. 
           - Nulek - powiedziałam - mam 
        dla ciebie niespodziankę. 
           - Domyśliłem się. Wyglądasz, 
        jakbyś nie mogła się na coś 
        zdecydować. 
           Otworzyłam torebkę. Wyjęłam 
        pomiętą kartkę liniowanego 
        papieru. Podałam ją Nulkowi. 
        Odwróciłam się w stronę okna. 
        Nulek stał obok. Czytał. Teraz 
        dziwiłam się, co mi przyszło do 
        głowy z tą pisaniną. To był nasz 
        wieczór. To była ta chwila, 
        opisana z góry, liryczna. To 
        były te światła miasta, ludzie 
        spieszący na bal. To było 
        nieprzemijające w przemijaniu. 
           Nulek skończył. Zaszeleścił 
        kartką. Spojrzałam na niego i 
        zobaczyłam ze zdumieniem, że po 
        jego policzkach płyną łzy. 
           - Nulek - zawołałam - co się 
        z tobą dzieje?
           - To nic - powiedział 
        stłumionym głosem - tylko tak 
        pięknie opisałaś to, co się 
        dzieje w tej chwili, co 
        przeżywamy. A ja obawiam się, że 
        to wszystko może runąć w 
        przepaść. 
           Zadudniły wystrzały armatnie. 
        Trąciliśmy się kieliszkami. 
        Wypiliśmy. Przebrzmiały. Zaczął 
        się rok 1939. Ulicą szli 
        roześmiani ludzie. Nieśli 
        papierowe kwiaty, baloniki. 






        Witali Nowy Rok. Wiązali z nim 
        dobre nadzieje. 
        
          Pomarańcze i grejpfruty
        
          Lunia
        
          W trzydziestym ósmym roku 
        byłam z matką i kuzynką Anią na 
        wycieczce morskiej. Płynęliśmy 
        statkiem "Kościuszko" do 
        Edynburga. Lubiłam wpatrywać się 
        w zielone lustro wody za 
        okienkiem kajuty. W drodze 
        powrotnej był bal kapitański. Na 
        tym balu miałam na sobie suknię 
        z szafirowej tafty. Tańczył ze 
        mną sam kapitan. Zaproponował mi 
        żartobliwie, że zamknie mnie w 
        swojej kajucie i zabierze na 
        następny rejs. 
          Sąsiadowała z nami dziewczyna 
        w moim wieku - żydowska 
        blondynka o wyblakłych oczach. 
        Nie miałam specjalnej ochoty 
        zawierać z nią znajomości. Ale 
        kiedy żegnałyśmy się w Gdyni, 
        zaprosiłam ją do siebie. 
          Jesienią odwiedziła mnie na 
        Filtrowej. Zachwycił ją nasz 
        dom, ogród. Ale nie było w niej 
        zawiści. 
          Mieszkała na Miodowej. Kiedyś 
        wybrałam się do niej. Musiał to 
        być koniec listopada. Bo drzewa 
        nagie, zapalone latarnie, 
        oświetlone sklepy i tramwaje. Na 
        ulicy tłumy. 
          Kamienica, w której mieszkała 
        Lunia, przypominała mi dom 
        dziadków na Lesznie. Schody 
        obite blachą. Pokoje duże, 
        wysokie. Na ścianach tapety. 
        Pokój Luni w fioletowo_różowy 
        rzucik, różowe story w oknie, 
        fiołkowa narzuta na tapczanie. 
          Lunia wysunęła szufladę z 
        biurka i pokazała mi fotografię 
        przystojnego żydowskiego 
        młodzieńca. 
          - To Horacy - powiedziała. 
          Horacy - powtórzyłam w myśli. 
        Przypomniały mi się lekcje 
        łaciny. 
          - Mój ojciec jest kuśnierzem - 






        opowiadała Lunia - a Horacy jego 
        pomocnikiem. My trochę ze sobą 
        chodzimy. Ja też pracuję u ojca. 
        Chciałam iść do szkoły 
        baletowej. Ojciec się nie 
        zgodził. Powiedział, że najpierw 
        muszę się nauczyć zarabiać na 
        chleb. Chodzę tylko na rytmikę 
        do Mieczyńskiej. 
          Potem była kolacja. Poznałam 
        rodziców Luni. Matka zupełnie do 
        niej niepodobna. Blada, cicha, 
        łagodna. Ojciec, Icek W., 
        czarny, bardzo semicki, wesoły i 
        ruchliwy. 
          - Niech się pani nie gniewa - 
        powiedział - ale ja bym panią 
        wziął za gojkę. 
          Pamiętam spotkanie z Lunią w 
        maju, na placu Zbawiciela. I 
        wtedy stały tam kobiety z 
        kwiatami. Kupiłyśmy bukiety 
        liliowego bzu. Szłyśmy w 
        łagodnym zmierzchu, upojone 
        wiosną. 
          - Jak tam twój Horacy? - 
        zapytałam. 
          - Wiesz - odpowiedziała - to 
        tak jakby pomalutku dojrzewa. 
          Zwykle na wakacje jeździłam z 
        Hanką do Orłowa. Ale tamtego 
        roku Hanka wybierała się nad 
        Jeziora Augustowskie. Pojechałam 
        więc z Lunią. Nie było tak 
        wesoło i ciekawie jak z Hanką. 
        Ale tym razem ja miałam większe 
        powodzenie. A Lunia podziwiała 
        mnie bez cienia zawiści. 
          Kiedy wracałyśmy z plaży, 
        szybko wbiegała do naszego 
        wynajętego pokoju i sprawdzała, 
        czy jest do niej poczta. 
        Wreszcie nadszedł oczekiwany 
        list. Horacy pisał, co się 
        dzieje w Warszawie. I donosił, 
        że był dwa razy na koncercie w 
        filharmonii z Idą Kindman, 
        znajomą modystką. 
          Lunia była zrozpaczona. 
        Usiłowałam ją pocieszyć, że to 
        niczego nie dowodzi. Ale na 
        próżno. Dostała bólów serca. 
        Lekarz uzdrowiskowy radził 
        zmienić klimat. Nazajutrz 
        wyjechała do Warszawy. 






          Odprowadziłam ją na stację z 
        moimi adoratorami, Imkiem i 
        Zygmuntem. Byłam w białym stroju 
        marynarskim, dumna ze swojej 
        opalenizny, szczęśliwa. A Luni 
        było mi żal. 
          Po kilku dniach i ja wróciłam 
        do Warszawy. Kończył się 
        sierpień trzydziestego 
        dziewiątego roku. Warszawa była 
        zaciemniona. Terkotała artyleria 
        przeciwlotnicza. Zaczęłam 
        chodzić na kursy sanitarne. Nie 
        pamiętałam o Luni. 
          Rok tysiąc dziewięćset 
        czterdziesty. Listopad. Szykuję 
        się z rodziną do przeprowadzki do 
        getta. Idę ze Stefanem do 
        naszego mieszkania na 
        Krochmalnej. Stefan dźwiga 
        walizę. Ja torbę ze słojami 
        dżemów i korniszonów, bo mama 
        nie chce się z nimi rozstać. 
          - Jadzia! - słyszę znajomy 
        głos. 
          Zatrzymuję się. Przede mną 
        stoi Lunia. Obok niej 
        młodzieniec, którego znam z 
        fotografii. Lunia uśmiecha się 
        blado. 
          - To Horacy. Pobraliśmy się. - 
        Stawia obok siebie dużą pakę. - 
        Mieszkamy na Nalewkach, razem z 
        rodzicami. Ojciec ma nadzieję, 
        że będziemy szyli futra na 
        aryjską stronę. 
          Widać było, że są szczęśliwi. 
        Co się stało z ich szczęściem?
        
          Panna Wikcia
        
          Pamiętam pannę Wikcię z mojego 
        najwcześniejszego dzieciństwa. 
        Zjawiała się na Boduena jesienią 
        albo zimą, mała, z okrągłą 
        twarzą i szarawymi włosami. 
        Zasiadała przy maszynie do 
        szycia w pokoiku służącej 
        Honoraty. Lubiłam tam wchodzić. 
        Maszyna powarkiwała. Łóżko 
        Honoraty było zasłane rozmaitymi 
        materiałami. Panna Wikcia nigdy 
        mi nie odmawiała. Szyła dla 
        moich lalek sukienki ze 
        skrawków. A ja siadywałam przy 






        niej na małym stołeczku i 
        czytywałam jej wierszyki. Jaś 
        się śmiał, że trzymam książeczkę 
        do góry nogami. Ale i tak znałam 
        jej treść na pamięć. 
          Panna Wikcia lubiła rozmawiać 
        w kuchni z Honoratą. A ja 
        przysłuchiwałam się tym 
        rozmowom. Mówiły zwykle o 
        Jerzyku. To był młodszy brat 
        panny Wikci. Wyobrażałam sobie, 
        że jest podobny do Jasia, nosi 
        tornister. Czasami panna Wikcia 
        i Honorata mówiły szeptem, że 
        Jerzyk wrócił z gór, ale mu nie 
        lepiej. Albo że Jerzyk leży w 
        szpitalu. 
          Pewnego razu panna Wikcia 
        przyszła do nas cała w czerni, z 
        zapuchniętymi oczami. Włosy jej 
        jakby ktoś przysypał srebrem od 
        choinki. Powiedziała, że Jerzyk 
        umarł. Byłam już wtedy trochę 
        starsza. Znałam baśń Andersena 
        "Dziewczynka z zapałkami". I 
        śmierć Jerzyka skojarzyła mi się 
        ze śmiercią tej dziewczynki. 
          Mijały lata. Panna Wikcia 
        przychodziła do nas nadal, 
        trochę bledsza i cichsza niż 
        dawniej. Jej zręczne ręce szyły 
        i reperowały wszystko, co dało 
        się zreperować. 
          Na Filtrowej panna Wikcia 
        pracowała w malutkim pokoiku na 
        piętrze, który nazywaliśmy 
        szafowym. I teraz lubiłam u niej 
        przesiadywać. Widać było z okna 
        orzech przed domem, ulicę, 
        przechodzących ludzi. O Jerzyku 
        nie wspominała. A ja nie śmiałam 
        pytać. Opowiadałam jej filmy. 
        Wpadał Jaś. Śpiewał piosenki, 
        tańczył charlestona. Panna 
        Wikcia go uwielbiała. Pamiętam, 
        jak wpatrywała się w niego z 
        uśmiechem na okrągłej twarzy i 
        zawiązywała na nitce supełek. 
          Panna Wikcia ostatni raz była 
        u nas na Filtrowej kilka 
        miesięcy po aresztowaniu Jasia 
        przez gestapo. Mama wtedy nie 
        chciała nikogo widzieć. A jednak 
        ją wpuściła do swojej sypialni. 
        Nie wiem, co sobie powiedziały. 






        Ale po wyjściu panny Wikci mama 
        była odrobinę spokojniejsza. 
          W czterdziestym trzecim roku, 
        kiedy mieszkałam już na 
        Wilanowskiej, szłam któregoś 
        dnia Czerniakowską. Ze sklepu 
        wyszła kobieta, mała, w chustce, 
        w szarym płaszczu. Odwróciła się 
        w moją stronę. 
          - Panna Wikcia! - zawołałam. 
          - Panienka Jadzia! - ucieszyła 
        się. 
          - Ja wyszłam za mąż, panno 
        Wikciu. Tu mieszkam, bardzo 
        blisko. 
          - Aha. A starsi państwo? A 
        Jaś, biedaczek?
          - O Jasiu niestety nic nie 
        wiadomo. A rodzice mieszkają na 
        Pradze. Ja z moim mężem 
        wyprowadziliśmy ich z getta. 
          - To szczęście - powiedziała. 
        - A panna Jadzia wie, ja mam 
        dziecko. 
          Spojrzałam na nią zdumiona. 
        Miała niewątpliwie pięćdziesiąt 
        kilka lat. Panna Wikcia 
        zauważyła to zdumienie. Zbliżyła 
        wargi do mojego ucha i 
        powiedziała szeptem:
          - To jest dziecko żydowskie. 
        
          Czy mam kuzynkę pianistkę?
        
          Kiedy byłam dziewczynką i 
        mieszkałam na Boduena, od czasu 
        do czasu odwiedzała moją matkę 
        kuzynka Tilmandowa z córką w 
        moim wieku. Tilmandowa 
        przypominała Rachelę, 
        dziewczynka miała także semicki 
        wygląd. Pamiętam jedną z tych 
        wizyt. Po podwieczorku poszłam z 
        dziewczynką do mojego pokoju. 
        Trzymałam w ręku "Serce" 
        Amicisa, które od niej dostałam. 
        Schowałam książkę do 
        biblioteczki. Dziewczynka stała 
        obok mnie. Przyjrzałam jej się 
        dokładnie. Miała czarne loki, 
        nos z garbkiem i orzechowe oczy. 
        Była chuda. Nosiła buraczkową 
        sukienkę, dłuższą od mojej. 
          - Ja umiem tańczyć - 
        powiedziała i zaczęła krążyć po 






        pokoju podśpiewując. Śpiewała po 
        polsku. Ale wtrącała 
        niezrozumiałe dla mnie słowa. 
        Dziś wiem, że to były słowa w 
        jidysz. 
          Nie bawiłam się z tą 
        dziewczynką jak z moimi 
        przyjaciółkami. Była dla mnie 
        egzotycznym gościem. Nie 
        zapamiętałam nawet jej imienia. 
          Po pewnym czasie kuzynka 
        Tilmandowa zaczęła przychodzić 
        sama. A kiedy zamieszkaliśmy na 
        Filtrowej, już się nie pojawiła. 
          Spotkały się z moją matką na 
        ulicy w getcie. Kiedy Tilmandowa 
        dowiedziała się, że jestem po 
        aryjskiej stronie, 
        zaproponowała, że da mi do 
        sprzedania bieliznę damską. 
        Mieli przed wojną sklepik na 
        Walicowie i zostało im trochę 
        towaru. Zgodziłam się. 
        Tilmandowie dostarczyli towar 
        moim rodzicom na Krochmalną. A 
        zaprzyjaźniony policjant, pan 
        Józef, przynosił nam paczki na 
        Wilanowską. 
          Bielizna była ładna, tak zwane 
        komplety milanezowe, halki i 
        figi z koronką albo z haftem, 
        przeważnie w kolorze różowym, 
        rezedowym i błękitnym. Trafiały 
        się też żółte i czarne. Lubiłam 
        te komplety układać na kanapie. 
        Tęskniłam za malowaniem. Nie mam 
        pojęcia, dlaczego przez całą 
        okupację nie wzięłam pędzla do 
        ręki. Wpatrywałam się ślepnącymi 
        oczyma w te kolorystyczne plamy. 
        Lubiłam też z walizeczką z 
        czerwonej ceraty chodzić po 
        nieznanych ulicach i szukać 
        sklepików, w których znajdę 
        nabywców mojego towaru. Miałam 
        swój ulubiony sklepik na Odyńca. 
        Mały. Ciemny. Z senną 
        sprzedawczynią. Przypominał mi 
        "Sklepy cynamonowe" Schulza. I 
        na chwilę odgradzał od okupacji. 
          Kiedyś w sklepie na Puławskiej 
        sprzedawca powiedział:
          - Pani to chyba jest 
        Żydóweczka. 
          - Co też pan mówi? - 






        roześmiałam się - towar 
        żydowski, to prawda. Ktoś go 
        wykombinował. 
          Przyjęłam pieniądze. Wyszłam 
        powoli. Więcej do tego sklepu 
        nie zajrzałam. 
          Potem zaczęły się w getcie 
        wywózki. Dostawa towaru ustała. 
        Moim rodzice przeszli na aryjską 
        stronę. Nie wiedzieliśmy co się 
        stało z Tilmandami. Jedni 
        mówili, że uciekli z getta, 
        inni, że zostali wywiezieni do 
        Oświęcimia. 
          Z okresu sprzedawania bielizny 
        damskiej została mi umiejętność 
        fachowego składania halek. 
        Zostało mi też upodobanie do 
        szukania tajemniczych sklepików. 
          Zaraz po wojnie, kiedy jeszcze 
        trochę widziałam, łaziłam po 
        Gdańsku i odruchowo wstępowałam 
        do sklepów z bielizną, chociaż 
        już od dawna nie miałam 
        ceratowej walizeczki z towarem. 
          Po powrocie do Warszawy, w 
        latach pięćdziesiątych, 
        słuchałam kiedyś w moim pokoju 
        na Hożej koncertu z Moskwy. 
        Nagle spiker zapowiedział 
        pianistkę: - Galina Tilmand. 
          Rozpoczął się koncert Mozarta. 
        Słuchałam urzeczona myślą, że 
        może to ta dziewczynka, która 
        odwiedzała mnie na Boduena. Może 
        przeżyła cała rodzina, ci 
        Tilmandowie, którym w czasie 
        okupacji sprzedawałam halki? 
        Postanowiłam napisać do Galiny 
        Tilmand. Ale wyjechałam na 
        wakacje. I przestałam o tym 
        myśleć. Teraz trochę tego 
        żałuję. Przeleciało trzydzieści 
        lat. Wiele się zmieniło. Tylko 
        radio "Figaro", przez które 
        usłyszałam koncert Galiny, 
        jeszcze gra. 
        
          Most słów
        
          Wkrótce po wyjeździe do 
        Wrzeszcza, w czterdziestym 
        piątym roku, wybrałam się na 
        spacer Jaśkową Doliną. 
        Zaintrygowała mnie ta nazwa. 






          Ulica była dosyć szeroka. W 
        gęsto zadrzewionych ogrodach 
        stały stare domy z pruskiego 
        muru ze spiczastymi dachami. 
        Szłam i wymyślałam sobie akcję 
        sensacyjnego opowiadania, dla 
        którego to miejsce stanowiło 
        doskonałe tło. Opowiadanie 
        nabierało coraz wyraźniejszych 
        zarysów. Ale wciąż nie było 
        widać żadnej doliny. 
        Postanowiłam wstąpić do 
        najbliższego domu i zapytać, czy 
        ona w ogóle istnieje. 
          Furtka była uchylona. 
        Przebiegłam przez alejkę, 
        weszłam na ganek i zadzwoniłam 
        do drzwi frontowych. Drzwi się 
        otworzyły. Przed sobą zobaczyłam 
        mężczyznę na wózku inwalidzkim. 
        Był chudy, czarny, włosy miał 
        ostrzyżone na jeża. Spojrzenie 
        świdrujące. 
          - Was ist los? - zapytał 
        niegrzecznie. 
          - Przepraszam - odpowiedziałam 
        po niemiecku - chciałabym się 
        dowiedzieć, czy daleko stąd do 
        Jaśkowej Doliny i czy naprawdę 
        jest taka dolina. 
          Wyraz oczu mężczyzny stał się 
        twardy, pełen nienawiści. 
        Zrozumiał, że jestem Polką. To 
        na pewno inwalida wojenny - 
        pomyślałam - i ma przed sobą 
        wysiedlenie. 
          Czekałam na odpowiedź. Ale 
        mężczyzna milczał. Wyglądało na 
        to, że ma ochotę wypchnąć mnie 
        na ganek i zamknąć drzwi. 
          Nagle z ciemnego wnętrza 
        przedpokoju wysunęła się tęga 
        kobieta w niebieskim fartuchu. 
        Twarz miała zmęczoną i łagodną. 
          - To blisko stąd - powiedziała 
        po niemiecku. - Zobaczy panienka 
        taki żywopłot wzdłuż ulicy, a za 
        nim jest dolina. Kiedyś nazywała 
        się Jeschketal. Tam jest tylko 
        jeden dom - Dom Kolejarza. 
          Podziękowałam za informację i 
        wycofałam się szybko. Zbiegłam 
        po schodach. W ogrodzie rosły 
        herbaciane róże. Chciałam zerwać 
        jedną. Ale się powstrzymałam. 






          Znowu szłam ulicą. Zapomniałam 
        o moim sensacyjnym opowiadaniu. 
        Z daleka zobaczyłam żywopłot. 
        Przeszłam wzdłuż niego i 
        znalazłam się w pięknej dolinie. 
        Po prawej stronie ciągnęło się 
        pasmo wzgórz, wśród trawy 
        czerwieniły się maki. Po lewej, 
        pośród łąk, stał w ogrodzie 
        jasny dom z czerwonym spiczastym 
        dachem. Dolatywały stamtąd 
        dźwięki muzyki, widocznie 
        ćwiczyła orkiestra kolejarzy. 
        Środkiem doliny biegła droga 
        wysadzana młodymi drzewkami. 
        Niebo nad nią było przejrzyste, 
        szaroniebieskie. 
          Wspięłam się na wzgórze i 
        usiadłam na trawie. Czułam 
        niepokój. 
          Chciałabym zbudować most ze 
        słów - pomyślałam - żebym mogła 
        spotkać się na nim z tym 
        niemieckim inwalidą. Wydało mi 
        się nagle, że siedzi koło mnie 
        na swoim wózku. 
        Zaczęłam mówić do niego w myśli. 
          - Wissen Sie, ja także miałam 
        dom, podobny do pana domu. I 
        także musiałam go opuścić. Z 
        tego domu gestapowcy zabrali 
        mojego brata. 
          Wydawało mi się, że mężczyzna 
        słucha w milczeniu. A oczy jego 
        łagodnieją powoli. 
        
          Lorelei z pustego placu
        
          Gdańsk z pagórkami ruin w tych 
        pierwszych po wojnie latach był 
        dla mnie egzotyczny. Wędrowałam 
        po nieznanych dzielnicach. 
        Odkrywałam wciąż nowe miejsca. 
          Któregoś dnia znalazłam się na 
        zupełnie pustym placu. Na środku 
        był skwer, po bokach wąskie 
        kamieniczki. Sklepy z 
        niemieckimi napisami były 
        zamknięte. Otwarty tylko jeden 
        sklepik z konfekcją damską. 
        Weszłam do środka. Za ladą stała 
        szczupła dziewczyna okryta 
        falami blond włosów. Lorelei - 
        pomyślałam. 
          - Czego sobie pani życzy? - 






        zapytała po polsku z niemieckim 
        akcentem. 
          W kieszeni miałam pierwszą 
        pensję wypłaconą mi w radio. W 
        sklepie towaru było niewiele - 
        tandetne swetry, brzydkie 
        spódnice. Nagle zauważyłam 
        pomiędzy nimi zieloną sukienkę. 
        To była jak na owe czasy świetna 
        zdobycz. 
          - Proszę o tę sukienkę - 
        powiedziałam. 
          Lorelei zdjęła ją z wieszaka i 
        spojrzała na mnie. 
          - Będzie w sam raz - 
        stwierdziła. 
          Byłam wtedy młodą 
        dziennikarką. Interesowali mnie 
        ludzie. 
          - Pani pewnie wyjeżdża? - 
        zapytałam niezbyt taktownie. 
          - Nie - odpowiedziała wesoło - 
        zostaję. Wychodzę za mąż za 
        Polaka. On jest z Warszawy - 
        spojrzała na mnie uważnie. - Wie 
        pani, on zabiera od Niemców, no, 
        skupuje za grosze, różne rzeczy. 
        Mówi, że będziemy mieli dużo 
        towaru. To chyba jest dozwolone. 
          Było to przed pierwszym 
        Świętem Morza. Na Gdańsk runęła 
        wysoka fala szabrowników z całej 
        Polski. Miałam ochotę przestrzec 
        ją przed tym "narzeczonym". Ale 
        nie śmiałam. 
          Lorelei zapakowała sukienkę i 
        owiązała ją jedwabnym sznurkiem. 
          - Proszę - powiedziała. 
          Zapłaciłam i wyszłam ze 
        sklepu. 
          Długo nosiłam tę sukienkę. 
        Nieraz obiecywałam sobie 
        odnaleźć ten plac, zobaczyć, co 
        się stało z Lorelei. Ale takie 
        wędrówki odbywa się przeważnie 
        tylko raz. 
          Kiedyś zostałam skierowana na 
        reportaż do fabrycznej stołówki, 
        na którą narzekali robotnicy. 
        Reportaż nie był ciekawy. Trochę 
        znudzona postanowiłam wrócić do 
        redakcji pieszo. Wydawało mi 
        się, że idę we właściwym 
        kierunku. Nagle zobaczyłam 
        znajomą ulicę, która prowadziła 






        do mojego placu. Skręciłam w 
        nią. 
          Plac był odmieniony. Widziany 
        przeze mnie poprzednio 
        przypominały tylko ruiny dwóch 
        kamieniczek. Kręcili się ludzie. 
        Przejeżdżały samochody. Sklepy 
        były otwarte, a nad nimi polskie 
        napisy. 
          Weszłam do sklepiku z damską 
        konfekcją. Za ladą stała kobieta 
        w średnim wieku, ciemna, dosyć 
        ponura. 
          - Czym mogę pani służyć? - 
        zapytała zaciągając z wileńska. 
          Rozejrzałam się dokoła. Nie 
        było nic atrakcyjnego. 
          - Popatrzę sobie - 
        powiedziałam. 
          - Można - mruknęła obojętnie. 
          I nagle, niespodziewanie dla 
        siebie samej, zapytałam:
          - Czy pani nie wie, co się 
        stało z taką niemiecką 
        dziewczyną, blondynką. Ona tu 
        była przedtem ekspedientką. 
          Wzruszyła ramionami. 
          - Co mnie obchodzi jakaś 
        Niemka! Mnie przyjął 
        Szupkiewicz. Stary kawaler z 
        Wilna. To jego sklep. 
          Kupiłam w końcu bawełnianą 
        bluzkę i wyszłam. Szłam wolno 
        przez zalany słońcem plac. 
        Wpatrywałam się w korony drzew 
        na tle starych murów. Co mnie 
        obchodzi ta Niemka, ta Lorelei. 
        Może jest najporządniejszą 
        dziewczyną. A może należała do 
        Hitlerjugend. A jednak 
        wolałabym, żeby ten szabrownik 
        jej nie wykiwał. 
        
          Węglarz
        
          Kiedy zaczęłam pracować w Radio 
        w Gdańsku, nie istniała jeszcze 
        radiostacja. Miałam więc dużo 
        wolnego czasu. Któregoś dnia 
        wybrałam się z koleżanką do 
        Brzeźna na plażę. Pamiętam, że 
        ta koleżanka miała zielone oczy 
        i nazywała się Marzena. To imię 
        usposabiało mnie do niej 
        przychylnie. Czytałam jako 






        dziecko w "Moim Pisemku" 
        opowiadanie o pięknej Marzence. 
          Do Brzeźna jechało się 
        tramwajem. Na pętli obok 
        przystanku znajdował się 
        porośnięty rzęsą stawek. 
        Drewniane szatnie na plaży były 
        puste. Dął zimny wiatr. Nie 
        rozbierałyśmy się. Zdjęłyśmy 
        tylko pantofle i ruszyłyśmy 
        wzdłuż brzegu w stronę 
        Jelitkowa. 
          Są takie momenty, kiedy czujemy 
        potrzebę zwierzeń i zwierzamy 
        się komuś przypadkowemu. 
        Zaczęłam opowiadać Marzenie o 
        moich okupacyjnych przeżyciach. 
        Szła obok mnie i słuchała w 
        milczeniu. Wiatr unosił drobiny 
        piasku. Kłuły nas w twarze. Na 
        plaży stał opustoszały kosz. 
        Usiadłyśmy w nim. Marzena 
        zapaliła papierosa. 
          - Wie pani - powiedziała - ja 
        też miałam jedno trudne 
        przeżycie. Mieszkaliśmy na 
        Pradze. Mój ojciec prowadził 
        skład węgla. Przed wojną mój 
        brat, Marek, miał w gimnazjum 
        ulubionego nauczyciela 
        polonistę, Jakuba Krakowskiego. 
        Pan Jakub był samotny. Mieszkał 
        w starym domu z piecami, kupował 
        u nas węgiel. W czasie okupacji, 
        kiedy Żydzi mieli przenieść się 
        do getta, Marek był zrozpaczony. 
        Męczył ojca, żeby pomógł panu 
        Jakubowi. Ojciec wzruszył 
        ramionami: "Co ja mogę na to 
        poradzić?" Ale któregoś dnia 
        powiedział: "Może się coś da 
        zrobić." Włożył płaszcz i czapkę 
        i wyszedł z domu. Nie było go 
        długo. Ściemniało się. Kiedy 
        przyszedł, zamknął się z matką w 
        sypialni. Rozmawiali przez 
        pewien czas, potem nas tam 
        poprosili. Dowiedzieliśmy się, 
        że ojciec przyjmuje nowego 
        pracownika, Heńka Gołębia, który 
        zamieszka nad składem na 
        pięterku. Zrozumieliśmy, że 
        prawdziwe nazwisko pana Jakuba 
        musi być zapomniane. Niepokoił 
        nas fakt, że pan Jakub miał 






        wygląd semicki. Ale kiedy 
        zobaczyliśmy go po kilku dniach 
        w składzie, stanęliśmy zdumieni. 
        Brudny drelich, twarz i ręce 
        umorusane węglem stanowiły 
        świetną maskę. Po składzie 
        kręcił się węglarz, po prostu 
        węglarz. Pomagał wyładowywać i 
        załadowywać węgiel. Do klientów 
        ojciec go nie posyłał. 
        Wieczorami na pięterku, przy 
        karbidowej lampie, pan Jakub 
        wykładał nam polską literaturę. 
        Tak nas w niej rozmiłował, że 
        obydwoje poszliśmy na polonistykę. 
          - A czy nie było żadnych 
        kłopotów? - zapytałam. 
          - Były ciężkie przeżycia. 
        Niektóre pamiętam, bo akurat 
        znalazłam się w składzie. Kiedyś 
        wpadli gestapowcy, kogoś 
        szukali. Pan Jakub stanął na 
        rozkraczonych nogach, rozdziawił 
        usta i gapił się na nich z tępym 
        wyrazem twarzy. Jeden z 
        gestapowców chwycił pejcz, 
        trzasnął go po plecach i 
        wrzasnął: "Geh weg, Du dummes 
        Schwein!" Pan Jakub wolnym 
        krokiem skierował się w stronę 
        drzwi i wyszedł na podwórze. 
        Innym razem zjawili się w 
        składzie dwaj granatowi 
        policjanci ze Śródmieścia. Byli 
        bardzo niebezpieczni. Poznawali 
        Żydów o wiele łatwiej niż 
        Niemcy. Skład mieścił się w 
        starej ruderze. Na podwórzu był 
        ustęp. Policjanci stali koło 
        tego ustępu, rozmawiali i palili 
        papierosy. Pan Jakub przeszedł 
        koło nich powoli i wszedł do 
        środka. Nie zainteresowali się 
        nim. Miał i inne przygody. Ale 
        już ich nie pamiętam. 
          - I przeżył okupację? - 
        zapytałam. 
          - Tak. Spotkałam go jesienią w 
        Lublinie. Mówił, że kiedy widzi 
        furę z węglem, ma ochotę 
        natychmiast zabrać się do jej 
        wyładowywania. 
          Wiatr ustał. Niebo było 
        perłowe. Morze wyglądało jak 
        łąka, po której śmigają stada 






        owieczek. Marzena rzuciła 
        niedopałek w piach i zagrzebała 
        go nogą. 
          - Przeżyłyśmy straszne czasy - 
        powiedziała - a teraz przeżywamy 
        czasy dziwne. Niech pani spojrzy 
        - zupełnie pusto, jakbyśmy były 
        same na świecie. Czy tu się 
        kiedyś zaludni?
        
          Zbliżenie
        
          W dziennikarstwie fascynowała 
        mnie zawsze możliwość zbliżenia 
        do nieznajomych ludzi. 
          W Gdańsku, pod koniec lat 
        czterdziestych, miałam 
        przeprowadzić wywiad z Maksem 
        Tenderem, autochtonem, 
        przodownikiem pracy w fabryce 
        konserw. Postanowiłam odwiedzić 
        go w domu. 
          Świeciło słońce. Niebo było 
        prawie przejrzyste. Zieleniące 
        się drzewa i krzaki przesłaniały 
        szczerby ruin. Przy wysiadaniu z 
        autobusu potknęłam się o 
        stopień. Noga zabolała. Ale 
        byłam do tego przyzwyczajona. 
        Lekko kuśtykając wędrowałam 
        uliczkami Starego Miasta, aż 
        zatrzymałam się przed wąziutką 
        kamienicą. Tender mieszkał na 
        parterze. Otworzyła mi kobieta. 
        Wzrok miałam już wtedy słaby. Na 
        tle ciemnej sieni niewyraźnie 
        majaczyła jej sylwetka. 
        Domyśliłam się, że to żona 
        Tendera. Zaprosiła mnie do 
        pokoju. Przyjrzałam jej się. 
        Była młoda. Miała czarne włosy, 
        posiniaczoną twarz i plastry na 
        rękach. 
          - Niech pani chwilę zaczeka - 
        powiedziała - zaraz poproszę 
        Maksa i zrobię kawę. 
          Wyszła. Rozejrzałam się po 
        pokoju. Był nudnie nowoczesny. 
        Nad tapczanem wisiał krucyfiks. 
        Kilka landszaftów i 
        niespodziewanie ładny widok 
        zatoki o zmierzchu. 
          Gospodyni przyniosła kawę. 
        Wszedł Maks Tender, barczysty, 
        ostrzyżony na jeża. Milczał. 






          - Pani się dziwi, że jestem 
        posiniaczona - powiedziała 
        kobieta - niech pani jego 
        zapyta, tego antychrysta. 
          - Truda, milcz! - warknął 
        mężczyzna. 
          - Niby dlaczego? Pani tego do 
        gazety nie poda. A przecież 
        można porozmawiać z człowiekiem. 
          - No, to gadaj. Pani i tak 
        widzi, że jesteś wariatka. 
          - Wczoraj była u nas w 
        świetlicy zabawa - zaczęła 
        kobieta. - Kiedy poszłam do 
        szatni po sweter, on mnie tam 
        dopadł, przewrócił na kant lady 
        i pobił. 
          - Ja cię przewróciłem? Sama 
        się przewróciłaś. Sumienie cię 
        goniło. Kto się z Hansem całował 
        trzy miesiące po naszym ślubie? 
        Nie wiem, czyje to dziecko, co 
        nosisz. 
          - Od pocałunku do dziecka 
        daleko - wychlipała kobieta. - A 
        jak mnie tak będziesz tłukł, to 
        nie donoszę. 
          Mężczyzna zapalił papierosa. 
          - No, widzi pani, to istna 
        wariatka. 
          Zdobyłam się na odwagę. 
          - Ale jak było z tym 
        współzawodnictwem? - zapytałam. 
          - Aha, to się zaczęło, kiedy 
        wprowadzili nowe stawki za 
        akord... - powiedział zupełnie 
        spokojnie. 
          Kiedy wyszłam od Tenderów po 
        półgodzinie, zdziwiłam się, że 
        niebo jest tak samo niebieskie. 
        Rudawy kot wygrzewał się na 
        słońcu. A na malutkim podwórku 
        dziewczynka skakała przez sznur, 
        potrząsając flagami bielizny. 
        Szybko skręciłam w stronę 
        autobusu. 
        
          Pomarańcze i grejpfruty
        
          Przed wojną tak byłam 
        pochłonięta swoją młodością, że 
        nie zwracałam szczególnej uwagi 
        na życie rodziców. Byliśmy 
        szczęśliwą rodziną. W domu 
        panował spokój i harmonia. I 






        wydawało mi się, że rodziców 
        znam doskonale. 
          Mama, łagodna i cicha, 
        tworzyła wokół siebie ład i 
        ciepło. Pracowała społecznie w 
        żydowskim Domu Sierot. Ojciec, 
        trochę apodyktyczny i 
        pedantyczny, zajęty był 
        przedstawicielstwami handlowymi. 
        Codziennie punktualnie o ósmej 
        zjawiał się w swoim składzie, a 
        zarazem biurze, na Długiej. 
        Punktualnie o trzeciej 
        przychodził do domu na obiad. 
          Rodzice chodzili do kina, na 
        belotkę, do teatru. Czasem 
        wybieraliśmy się gdzieś wszyscy 
        czworo. 
          Mój ojciec wydawał mi się 
        niezrównanym ojcem i mężem. 
        Kupował mamie klejnoty. Dbał o 
        dom. Kiedy wracaliśmy z wakacji, 
        w pokojach było pełno kwiatów. I 
        zawsze jakaś niespodzianka - 
        nowy żyrandol, obraz. Ojciec co 
        roku jeździł do Karlsbadu i 
        przemycał dla nas przez granicę 
        czeskie rzeczy. Kiedy byłam 
        dzieckiem, dostawałam lakierki, 
        podkolanówki, lalki. 
          W czasie okupacji, w 
        najtrudniejszych chwilach, 
        często myślałam o moim 
        szczęśliwym domu na Boduena, a 
        potem na Filtrowej.
          Moja matka umarła w 
        pięćdziesiątym pierwszym roku na 
        Wybrzeżu. Wkrótce potem 
        wróciliśmy do Warszawy. 
        Zamieszkaliśmy na Hożej razem z 
        ojcem, którego od urodzenia Ani 
        zaczęliśmy nazywać Dziadkiem. 
          Po kilku latach przyjechała do 
        nas z Wybrzeża ciotka Matylda. 
        Siedziałyśmy przy kawie. Ania 
        była w szkole. Dziadek w 
        czytelni. Gosposia podała nam 
        list. 
          - Z Izraela - powiedziała 
        ciotka Matylda i otworzyła nie 
        zwracając uwagi na adresata. 
        Zaczęła głośno czytać. To, co 
        czytała wydało mi się 
        nieprawdopodobne. List był do 
        Dziadka. Pisała go jakaś 






        doktorowa G., uszczęśliwiona, że 
        od kogoś adres Dziadka 
        otrzymała. Dalej były 
        wspomnienia. Wspomnienia, z 
        których wynikało, że ta 
        znajomość to coś więcej niż 
        przyjaźń. 
          Ciotka Matylda przeczytała 
        list do połowy. I powiedziała:
          - No, nie wypada. Musimy 
        zakleić. - Potem roześmiała się: 
        - Ho, ho, ho, nigdy bym 
        Franciszka o to nie 
        podejrzewała. 
          Kiedy Dziadek wrócił, 
        przeczytał list. Ale nic nie 
        powiedział, chociaż zwykle 
        opowiadał o wszystkim. A nawet 
        wymyślał różne historyjki, które 
        miały nas zainteresować. 
          Odtąd od czasu do czasu 
        pojawiały się listy z Izraela od 
        pani G. 
          Któregoś dnia dzwonek. 
        Listonosz przytargał dwie duże 
        skrzynki grejpfrutów i 
        pomarańczy. Ucieszyłyśmy się 
        obie z Anią. Czy wtedy w Polsce 
        południowych owoców nie było, 
        czy były bardzo drogie, nie 
        pamiętam. Te skrzynki wysłała z 
        Izraela pani G. 
          Dziadek ułożył owoce w 
        stołowym na parapecie okna, na 
        tapczanie. Liczył i liczył. A 
        potem zaczął rozdawać. Najpierw 
        triumfalnie powędrował do kuchni 
        do Gosposi z wielkim grejpfrutem 
        i dwiema pomarańczami. Potem 
        zadzwonił do sąsiadek, starszej 
        i młodszej pani Z. Dla nas obrał 
        pomarańcze i otworzył 
        grejpfruta. Bo uważał, że nie 
        potrafimy zrobić tego dość 
        starannie. Cieszył się na wizytę 
        kuzynki Oli i mojej przyjaciółki 
        Stasi. Bo cechą Dziadka była 
        zarówno oszczędność, jak i 
        hojność. O sobie nie myślał. 
          - Dziadziu, a ty? - zapytała 
        Ania. - Zjedz pomarańczę!
          - Ja nie potrzebuję - 
        odpowiedział. 
          Ale w końcu obrał sobie jedną. 
          - Niezłe - powiedziała Ania - 






        niezły ten stary romans Dziadka. 
          Odtąd pomarańcze i grejpfruty 
        przychodziły co rok. 
        Korespondencja także się 
        ożywiła. My również 
        dziękowałyśmy za owoce. Ania na 
        zlecenia Dziadka, chociaż 
        niechętnie, musiała pisać 
        dłuższe liściki o swoim szkolnym 
        życiu. 
          Któregoś dnia Ania znalazła 
        się w Szwajcarii. Spotkała się 
        tam z kuzynami pani G., którzy 
        dali jej od niej w prezencie 
        skórzaną teczkę do listów. 
        Niezniszczalną, chyba Ania ma ją 
        jeszcze. 
          Do Izraela wybierała się moja 
        przyjaciółka Stasia. Dziadek dał 
        jej adres pani G., z prośbą o 
        jej odwiedzenie. 
          - Ale powiedz Stasi - zwrócił 
        się do mnie - żeby nie mówiła 
        pani G., że Stefan nie jest 
        Żydem. Ona jest bardzo 
        ortodoksyjna. 
          Ania się śmiała:
          - Jakby pani G. dowiedziała 
        się, że tata jest gojem, toby 
        przestała przysyłać nam 
        pomarańcze. 
          Po powrocie Stasi 
        wypytywałyśmy ją o panią G. 
        Mówiła, że to sympatyczna 
        starsza pani. 
          - Ale jedna rzecz była tam 
        niezwykła - opowiadała - portret 
        jej męża, tego doktora. 
        Wyobraźcie sobie, że to wykapany 
        Dziadek. Niesłychane 
        podobieństwo!
          - Może ona lubi takich panów w 
        typie Dziadka - powiedziała 
        Ania. - A może to był portret 
        Dziadka? Kto wie. 
          W tym czasie odwiedziła nas 
        moja kuzynka, Ania F. z Londynu. 
        Wychowywała się u moich 
        rodziców, była ode mnie kilka 
        lat starsza. Zapytałam, czy 
        słyszała o pani G. 
          - O pani G. nie słyszałam - 
        odpowiedziała. - Ale wuj miał 
        niejeden romans. Był bardzo 
        wesoły, świetnie tańczył. Wtedy 






        były modne takie ogródki z 
        lampionami, z orkiestrą, tanga, 
        walce. Ale dla cioci był bardzo 
        dobry. 
          Skrzynki pomarańczy i 
        grejpfrutów przychodziły do nas 
        przed Bożym Narodzeniem co rok. 
        Aż do śmierci pani G. 
        
          Granatowa torba
        
          Ola, kuzynka mojego ojca, 
        pojawiła się w naszym życiu 
        rodzinnym, kiedy w latach 
        pięćdziesiątych powróciliśmy z 
        Wybrzeża do Warszawy. 
          Przed wojną nie widywaliśmy 
        się z nią. O tamtych czasach 
        opowiadała nam, że pracowała w 
        banku jako księgowa. Później w 
        firmie paczkującej herbatę. Dużo 
        podróżowała. Czytała mnóstwo. 
        Interesowała się sztuką, 
        teatrem, muzyką. Do grona jej 
        przyjaciół należeli literaci, 
        między innymi Gałczyński. 
          Jej nałóg czytania przetrwał 
        wojnę. Biblioteka Oli to 
        międzywojenne dwudziestolecie - 
        De Kruif, Roger Martin du Gard, 
        Mann, Axel Munthe, "Krystyna 
        córka Lavransa". 
          Była podobno bardzo ładna. Za 
        mąż nie wyszła. 
          Po wojnie żyła samotnie. W 
        pierwszych latach naszej 
        znajomości napomykała o pewnym 
        panu. 
          Pracowała jako dyrektor 
        finansowy w jednym z centralnych 
        urzędów przez dwadzieścia lat - 
        od czterdziestego piątego roku 
        aż do późnej emerytury. 
          Opowiadała, że zaraz po 
        wyzwoleniu Warszawy chodziła do 
        tego urzędu codziennie z Pragi 
        piechotą przez pontonowy most i 
        zrujnowane miasto. Była bardzo 
        przywiązana do urzędu, do pracy, 
        do ludzi. Swoje podwładne 
        traktowała jak uczennice i 
        mówiła o nich "moje dziewczyny". 
          Jak doszło do przyjaźni Oli z 
        moim ojcem? Zaczęło się chyba od 
        imienin i Wigilii. Ola 






        zapraszała zwykle siostrzenicę z 
        mężem, przyjaciół. A kiedy 
        wchodził ojciec, mówiła z dumą: 
          - To mój kuzyn Franciszek. 
        Franciszku, opowiedz nam, co 
        słychać w polityce. Ty masz 
        zawsze takie rewelacyjne 
        wiadomości. - (Mój ojciec przed 
        wojną nosił imię Adolf. Dopiero 
        w czasie okupacji razem z 
        fałszywymi dokumentami zamienił 
        to imię na Franciszek.)
          Ojciec tubalnym głosem, bo był 
        już wówczas głuchy, opowiadał, 
        co wyczytał w prasie 
        zagranicznej. 
          Ola przerywała od czasu do 
        czasu:
          - To nadzwyczajne!
          - To szalenie ciekawe!
          Zachęcony jej zainteresowaniem 
        ojciec, który spędzał kilka 
        godzin dziennie w Klubie Książki 
        i Prasy, przepisywał dla niej 
        albo tłumaczył artykuły i 
        posyłał pocztą. 
          A potem następowała rozmowa 
        telefoniczna. Ojciec wołał:
          - Ola! Co, co? Nie słyszę. Nie 
        rozumiem. 
          I mnie przyzywał na pomoc. 
          Ola mówiła:
          - Powiedz Franciszkowi, że 
        artykuł otrzymałam. Ogromnie 
        ciekawy. Jestem mu bardzo 
        wdzięczna. 
          Ojciec był uczynny. Wówczas 
        już na emeryturze, miał sporo 
        czasu i chętnie spełniał nawet 
        trudne zlecenia Oli. Wyszukał 
        dla niej piękny błam z norek. 
        Wynalazł dobrego kuśnierza, 
        który był przed wojną krojczym u 
        Hersego. Chodził z nią do miary. 
        A ona potem opowiadała:
          - Franciszek jest nieoceniony. 
        Gdyby nie on, nie miałabym tej 
        pelisy. 
          Często mawiała:
          - Muszę się poradzić 
        Franciszka. On jest taki mądry i 
        praktyczny. 
          Mój ojciec lubił majsterkować, 
        urządzać mieszkanie. 
          Często u Oli ojciec wchodził 






        do kuchni i mówił:
          - Zobacz, Olu, tu masz tyle miejsca 
        na półki, i tu! Koniecznie 
        trzeba tę kuchnię obudować. 
          Ola posłuchała jego rady, ale 
        potem grymasiła. 
          Zjawiała się u nas na Hożej. 
        Odbywali w stołowym długie 
        narady, których ja w moim pokoju 
        nie mogłam nie słyszeć. Albo 
        wzywała go do siebie na 
        Rakowiecką. Ojciec nie bardzo 
        lubił opuszczać dom. Wolał 
        wiedzieć, co się w nim dzieje. 
        Ale do Oli jeździł. Przedtem 
        sprawdzał, czy Ania odrabia 
        lekcje. 
          - Aniutka, chyba już nie 
        wychodzisz? - pytał. - Jeden pan 
        w czytelni powiedział mi 
        dzisiaj, że dla dziewczynek na 
        ulicy wieczorem jest bardzo 
        niebezpiecznie. 
          - Ależ, Dziadziu! - krzyczała 
        Ania - pełno ludzi! Idę do Lidki, 
        to blisko. 
          W czytelni, w której 
        obowiązywała cisza, ojciec nie 
        mógł z nikim rozmawiać. Ale 
        wymyślił na użytek rodziny pana, 
        który często coś nam doradzał 
        albo nas ostrzegał. 
          Nie zawsze stosunki Oli z 
        Franciszkiem układały się tak 
        idealnie. Obydwoje apodyktyczni, 
        pod koniec życia stali się 
        jeszcze trudniejsi. 
          Ojciec kiedyś polecił mi 
        wyrazić Oli przez telefon swój 
        pogląd na pewną sprawę. 
        Wyjaśniłam jej, a ona:
          - To oburzające! Franciszek ma 
        sklerozę:
          Mój ojciec nie żyje od sześciu 
        lat. A ciotka Ola umarła miesiąc 
        temu. 
          Leży u mnie na fotelu suknia w 
        granatowe i czerwone koła, 
        granatowa torba, złota metalowa 
        kokardka do przypinania. 
          - To dla ciebie na pamiątkę po 
        Oli - powiedziała jej 
        siostrzenica. 
          Dotykam torby, dotykam sukni. 
        Pewnie Ola chodziła z tą torbą 






        do Łazienek, do Ogrodu 
        Botanicznego. Może wtedy, 
        kiedyśmy się tam spotykały. 
          Jest jeszcze kilka płyt. 
        Rubinstein gra Chopina. 
        Pamiętam, jak Ola się tą płytą 
        zachwycała. I to właśnie mój 
        ojciec doradził jej adapter 
        "Bambino", dziś już archaiczny. 
          Ania i Tomek dostali po Oli 
        na nowe mieszkanie stuletnią 
        komódkę i te książki z 
        dwudziestolecia. 
          Mieszkanko Oli opróżnione. 
        Klucze w administracji. 
        
          Niedziele z panią Tamarą
        
          Pani Tamara B. i jej mąż byli 
        przed wojną przyjaciółmi moich 
        rodziców. Kiedy po wojnie, po 
        kilku latach pobytu na Wybrzeżu, 
        wróciliśmy do Warszawy, nie żyła 
        już moja matka i mąż pani 
        Tamary. Pani Tamara miała 
        żonatego syna i wnuka. Ale nie 
        chciała rodzinie zanadto się 
        narzucać i chętnie spotykała się 
        z nami. Mieszkała na Wspólnej. 
        Od czasu do czasu odwiedzałam ją 
        w niedzielę z moim ojcem. 
          Kiedy wychodziliśmy z domu, w 
        kuchni za kotarą chrapała Stara 
        Gosposia. We wczesne niedzielne 
        wieczory ulice były prawie 
        puste. Szliśmy w milczeniu. Dom, 
        w którym mieszkała pani Tamara, 
        był stary. Na parterze znajdował 
        się skład skóry. Na klatce 
        schodowej czuło się jej zapach. 
        Mieszkanko było ciemnawe. 
          Pani Tamara, cicha i skryta, 
        dawniej całkowicie 
        podporządkowywała się mężowi. 
        Teraz narzekała na osamotnienie. 
        Ale widać było, że czuje się 
        swobodnie. Zaczęła dorabiać do 
        renty. Pochodziła z Rosji. 
        Dawała lekcje rosyjskiego. 
          Kiedy wchodziliśmy do jej 
        mieszkania, na stole stało już 
        ciasto z "Mazowsza". Pani Tamara 
        zaraz podawała herbatę w 
        porcelanowych filiżankach. Nie 
        lubiła mówić o sobie. Ale 






        chętnie opowiadała o swoich 
        uczniach. Mój ojciec, który był 
        już wtedy głuchy, pochrząkiwał 
        niecierpliwie. Kiedy pani Tamara 
        milkła na chwilę, ojciec 
        zaczynał tubalnym głosem:
          - Czytałem dziś w "Z~uricher 
        Zeitung"... - tu następowała 
        relacja z wydarzeń politycznych. 
          Pani Tamara udawała 
        zainteresowanie. Ale polityka ją 
        nudziła. W pewnej chwili wołała:
          - O, dochodzi siódma! Musimy 
        wysłuchać audycji Jerzego. - Jej 
        syn był reżyserem, inscenizował 
        baśnie dla dzieci. 
          Otwierała wielkie radio. 
        Słuchała w skupieniu i 
        podśpiewywała: "Idzie sadem 
        dobra wróżka i lśniące zbiera 
        jabłuszka..." 
          Mój ojciec nie rozumiał ani 
        słowa. Co chwila wyjmował 
        kieszonkowy zegarek. Kiedy pani 
        Tamara zamykała radio, pytał:
          - No, a ile Jerzy ma za taką 
        audycję?
          - Bo ja wiem... - mówiła pani 
        Tamara z wrodzoną dyskrecją. 
          Kiedy wracaliśmy, na ulicach 
        było jeszcze bardziej pusto. 
        Trzymałam ojca pod rękę. 
        Myślałam o pani Tamarze sprzed 
        wojny, ładnej niebieskookiej 
        blondynce. 
          Kiedy pani Tamara miała do 
        ojca jakąś sprawę, przychodziła 
        do nas na Hożą. Kiedyś 
        przyniosła złotą bransoletkę, 
        żeby poradzić się ojca, czy ją 
        sprzedać. 
          - Jak pan myśli, panie 
        Franciszku? - pytała. - Niby mi 
        na życie wystarcza. Ale różnie 
        może być... I złoto spada. Po co 
        mam ją chować dla Halinki... - 
        Synowej nie lubiła. 
          - No, to niech mi pani pokaże 
        tę bransoletkę - powiedział 
        ojciec. 
          Pani Tamara kluczyła, ale 
        bransoletki z torby nie wyjęła. 
          - Głupia baba - mruczał ojciec 
        po jej wyjściu. - Jak nie ma 
        zaufania, to po co się radzi?






          Innym razem pani Tamara 
        przyszła z listem wspólnika 
        swojego męża. Był to Austriak. 
        Podobno zawiadamiał, że jego 
        firma wysłała jej paczkę. 
          - Muszę mu podziękować - 
        powiedziała pani Tamara. - Może 
        by pan, panie Franciszku, 
        odpisał po niemiecku?
          - Chętnie - odpowiedział 
        ojciec. - Ale chciałbym 
        przeczytać ten list. 
          - O, nie. To nieważne. Niech 
        pan tylko napisze, że ja 
        dziękuję za paczkę. 
          Najbardziej irytowało ojca 
        niezdecydowanie pani Tamary. 
        Zastanawiała się rozwlekle - 
        przyjąć nowego ucznia czy nie? 
        Kupić sobie pelisę czy odświeżyć 
        starą?
          Ojciec zniecierpliwiony 
        przytupywał, aż jego buty 
        skrzypiały. 
          Po śmierci ojca spotkałam się 
        z panią Tamarą w "Mazowszu". 
        Piła "groszek" małymi łyczkami. 
          - Wiesz, Jadziu - powiedziała 
        szczebiotliwym głosem - jest 
        wycieczka "Orbisu" do Moskwy. 
        Mam ochotę pojechać. Tam jest 
        moja przyjaciółka. Ale jeszcze 
        się waham. 
          Założyłam się z Anią, czy pani 
        Tamara pojedzie, czy nie. Byłam 
        pewna, że zakład wygrałam. W 
        trzecią niedzielę pani Tamara 
        opowiadała, że zapisała się na 
        wycieczkę. PLanowała, jakie 
        zabrać rzeczy i jakie kupić 
        prezenty dla przyjaciółki. Ale 
        przy następnym spotkaniu 
        powiedziała trochę zawstydzona:
          - Rozmyśliłam się. Nie jadę. 
        Boję się. Obcy kraj, obcy 
        ludzie. Gniewali się na mnie w 
        "Orbisie", że tak późno 
        zrezygnowałam. 
          Którejś niedzieli pani Tamara 
        powiedziała zniżonym głosem:
          - Jadziu, chcę ci powierzyć 
        pewną tajemnicę. Ale chyba nie 
        dziś. Nie jestem w nastroju. 
          Nie nalegałam. A pani Tamara 
        do tej sprawy nie powróciła. 






          Kiedyś lał deszcz. W "Mazowszu" 
        oddałyśmy do szatni nasze 
        płaszcze. Ciekły z nich strużki 
        wody. Pani Tamara lubiła deszcz. 
        Przy stoliku podśpiewywała 
        przedwojenną piosenkę:
        
          Deszcz pada, w melodię się 
        układa,@ w tajemnicze straszne 
        dźwięki,@ w których słychać 
        płacz i jęki...@ 
        
          Zobaczyłam w wyobraźni Jasia 
        przy pianinie. 
          Po chwili pani Tamara 
        powiedziała: - Dziwisz się 
        pewnie, że nie mówię o mojej 
        tajemnicy. Ale przyjdzie na to 
        pora. 
          To było nasze ostatnie 
        spotkanie. Kilka dni później 
        pani Tamara umarła. 
        
          Pierożki
        
          W latach sześćdziesiątych 
        malarz pan Kalasanty Żelazko 
        odnawiał nasze mieszkanie. W tym 
        okresie Dziadek wiele przebywał 
        w domu i miał na wszystko 
        baczenie. Kiedy przychodził 
        jakiś rzemieślnik, obserwował 
        pilnie jego ręce. Mieliśmy na 
        przykład gazownika pana Swobodę. 
        Spokojny starszy człowiek 
        majstrował przy piecyku, a 
        Dziadek przez cały czas trwał 
        nieruchomo na progu łazienki. 
        Pogadywali sobie. 
          - Panie - mówił Dziadek - 
        jakie te borówki drogie. W 
        zeszłym roku szesnaście 
        złotych, a teraz dwadzieścia 
        cztery.
          A pan Swoboda:
          - No, zrobiłem, co mogłem. Ale 
        następnym razem musimy dyszę 
        zmienić. Siedemset złotych 
        pęknie. 
          - Panie - Dziadek na to - to 
        wspaniały piec. Przedwojenny, 
        Siemensa. Takich teraz nie ma. 
          - A nie ma. 
          Podczas malowania Dziadek 
        przez trzy dni nie wychodził z 






        domu. Szanował pana Żelazko. 
        Ufał mu. Ale uważał, że w takiej 
        sytuacji gospodarz powinien być 
        na miejscu. 
          Stara Gosposia wyjechała na 
        wieś. Ania jadała obiady w 
        szkole, ja w Związku 
        Niewidomych. A Dziadek smażył 
        sobie jajecznicę. I trwał na 
        posterunku przy panu Kalasantym. 
          - Wyprawcie go na obiad - 
        mówił pan Żelazko. - Szkoda 
        człowieka. 
          I nam było Dziadka żal, bo 
        przywiązywał wagę do prawdziwego 
        obiadu. Ale wiedziałyśmy, że się 
        nie ruszy. Trzeba użyć fortelu. 
          - Dziadziu - wykrzyczała Ania, 
        bo Dziadek ogłuchł w późnej 
        starości - w jadłodajni u 
        Kamińskich są pierożki z mięsem, 
        które ja tak lubię. Jakbyś tam 
        zjadł obiad, tobyś mi przyniósł. 
          - Dobrze, Aniutka, pójdę. 
        Widzę, że jesteś głodna. Te 
        obiady w szkole nic nie warte. 
        Tylko pilnujcie wszystkiego. 
          I wyszedł. 
          Zmywałam talerze. Nagle w 
        pokoju jakby wybuch. 
          - Co się stało? - zawołałam. 
          Ania wpadła do kuchni. 
          - Mama, telewizor... 
          - Zleciał? Jakim cudem?
          - Przesuwaliśmy z panem 
        Żelazko sezam ("sezamem" 
        nazywaliśmy kredensik Dziadka, w 
        którym trzymał wszystkie swoje 
        skarby - pieniądze, biżuterię po 
        Mamie, różne niepotrzebne stare 
        papiery, rachunki, kwity) - i 
        noga odpadła. 
          Aparat był prawie nowy, 
        telewizory właśnie zaczynały być 
        modne. Ale nam zupełnie o ten 
        telewizor nie chodziło. Ania 
        była za młoda, żeby przejmować 
        się stratą. Ja od czasu wojny 
        także przestałam. Chodziło nam 
        o Dziadka. Byłyśmy okropnie 
        przerażone. 
          - Ja mu nie powiem - wybąkała 
        Ania. 
          - Ja też nie. 
          - Może pan Żelazko?






          Pan Kalasanty od razu się 
        zgodził. 
          - Nie bójcie się. Nie takie 
        rzeczy się zdarzają. 
          Zazgrzytał klucz w zamku. 
        Dziadek wszedł energicznym 
        krokiem. 
          - Aniutka - zawołał - mam dla 
        ciebie pierożki, jeszcze ciepłe! 
          Ania usiadła w kuchni nad 
        talerzem. A Dziadek ruszył 
        dziarsko w stronę stołowego, 
        gdzie pracował pan Żelazko. 
        Stałam przy kredensie. 
          - Nie mogę nic przełknąć - 
        powiedziała Ania. 
          - I jak tam, panie majstrze? - 
        huknął Dziadek. 
          - A taki mały wypadeczek, 
        panie szanowny - wołał pan 
        Kalasanty nie dając Dziadkowi 
        dojść do głosu. - Telewizor. Bo 
        też ten pana kredensik to 
        szmelc, noga przyklejona i 
        gwoździem przybita. Ledwieśmy z 
        tą panienką ruszyli. I zleciał. 
          - Ojej, co za nieszczęście! - 
        wykrzyknął Dziadek i zaczął 
        marszowym krokiem krążyć pośród 
        gratów przykrytych papierem. 
          - Panie szanowny, szkoda 
        zdrowia - uspokajał pan Żelazko 
        - nieszczęście to mogło być, 
        jakby spadł na panienkę albo 
        na mnie. A tak to strata. 
          - Wystarczy wyjść na pięć 
        minut z domu, żeby się coś stało 
        - krzyczał Dziadek. - Jakbym 
        był, tobym kazał zdjąć telewizor 
        z kredensiku. 
          - Stało się i nie odstanie - 
        zawołał pan Żelazko. - To tylko 
        lampa kineskopowa. Ja dam 
        połowę. No, tysiąc dwieście 
        złotych - zaproponował, jak na 
        gentlemana przystało. 
          Ale Dziadek uniósł się 
        honorem. 
          - Nie, panie, nie przyjmę ani 
        grosza. Niech już będzie moja 
        strata. Aniutka, coś ty taka 
        blada i zmartwiona? No, trudno. 
        I pierożków nie tknęłaś. Zjedz 
        te pierożki, przecież tak 
        lubisz. Drogo nas kosztowały. 






          Kuracja eksperymentalna
        
          W latach pięćdziesiątych, dla 
        ratowania resztek wzroku, 
        zdecydowałam się na kurację 
        eksperymentalną w szpitalu na 
        Oczki. Zaproponowała mi ją moja 
        lekarka, docent F. 
          Leżałam na tak zwanej 
        werandzie. Chodziłam "w cywilu". 
        Pamiętam jeszcze moją kremową 
        plażówkę w czerwone tulipany. 
        Kuracja była niekrępująca. 
        Polegała na łykaniu całej albo 
        połówki pastylki, zależnie od 
        wyniku badań krwi. 
          Tę samą kurację przechodziŁ 
        Maciek W. Widział trochę lepiej 
        ode mnie, więc codziennie 
        prowadził mnie do sąsiedniego 
        budynku na badanie krwi. Potem 
        staliśmy się nierozłączni. 
        Wylegiwaliśmy się w ogrodzie na 
        sianie. Gadaliśmy godzinami. 
        Maciek był warszawiakiem i moim 
        rówieśnikiem. Dla całkowitego 
        komfortu wymyśliłam sobie 
        "pracownię". Profesor 
        Altenberger oddał mi do użytku 
        bibliotekę szpitalną. Grasowały 
        w niej myszy. Ustawiłam tam moją 
        podręczną maszynę brajlowską. 
        Przesiadywaliśmy w tej 
        bibliotece z Maćkiem, tłumiąc 
        zbyt hałaśliwy śmiech. 
          Wesoło było w tym szpitalu. 
        Nikt nie umierał. Po korytarzach 
        biegały dzieci z zaklejonym 
        okiem. Kręcili się staruszkowie 
        i staruszki. Albo wysiadywali na 
        ławkach i gadali. 
          Na werandzie pewnej nocy 
        zerwała się z łóżka kobieta po 
        operacji. 
          - Co to za ludzie! - krzyczała 
        - wdarli się do mojego domu! 
          Rano lekarka obejrzała jej oko 
        (po operacji trzeba dwie doby 
        leżeć bez ruchu). 
          - No - powiedziała - wszystko 
        w porządku. Tak jest zawsze z 
        wariatami. Jeden chłopek zerwał 
        się w nocy po operacji, bo 
        chciał zobaczyć Pałac Kultury. I 
        też mu nic nie było. 






          Nie wiem, jakie były skutki 
        tej kuracji eksperymentalnej. 
        Może opóźniła nadejście ślepoty. 
        
          Gałązka białego bzu
        
          W roku 1964 przeszłam ciężką 
        operację kobiecą. 
          Pielęgniarka zaprowadziła mnie 
        na stół operacyjny. Byłam 
        starannie uczesana. Umalowałam 
        nawet usta. Paliły się ostre 
        światła. Docent był wielką plamą 
        bieli. Kiedy poczułam igłę w 
        żyle, sala zniknęła. To było 
        wszystko. 
          Operacja trwała dwie i pół 
        godziny. Obudziłam się na łóżku. 
        Leżałam twarzą do ściany. Ściana 
        była jasna. Wydawało mi się, że 
        ją kiedyś widziałam. Ale nie 
        mogłam sobie przypomnieć kiedy. 
        Usłyszałam głos lekarza:
          - Jak się pani czuje? 
          Nie odpowiedziałam. 
          - Szok pooperacyjny - szepnął 
        lekarz do pielęgniarki - to nic. 
        Przyjdzie do siebie. 
          Nazajutrz przy moim łóżku 
        siedział Dziadek, bardzo 
        poważny, uśmiechnięta Ania i 
        Stefan. 
          - Gosposia też chciała przyjść 
        - powiedział Stefan. - Ale to 
        chyba za dużo osób od razu. 
          - Gosposia wczoraj trzepała 
        dywany. A jutro wypastuje 
        podłogi - składał sprawozdanie 
        Dziadek. 
          - Mamo, dostałam piątkę z 
        matmy - powiedziała Ania. - Ale 
        pani z chemii mści się na mnie 
        za to doświadczenie. 
          Leżałam oparta o poduszki. 
        Czułam się trochę obco. Nie 
        chciało mi się mówić. 
          Drzwi się otworzyły. 
          - Dzień dobry - usłyszałam 
        głos profesorowej Z. 
          Pani Z. podeszła do mojego 
        łóżka i podała mi gałąź bzu. 
        Słupki kwiatów zamigotały bielą. 
          - To na wyzdrowienie - 
        powiedziała. 
          Profesorowa Z. słynęła ze 






        skąpstwa. A bez w styczniu był 
        drogi. 
          Musiało być ze mną marnie - 
        pomyślałam - kiedy się tak 
        szarpnęła. 
        
          Arielu, przybądź!
        
          W maju, po zakończeniu 
        leczenia, wyjechałam z Anią do 
        Śródborowa. To był dla mnie 
        niespodziewany tydzień wakacji. 
        Mieszkałyśmy w "Śródborowiance", 
        domu Stowarzyszenia 
        Społeczno_Kulturalnego Żydów w 
        Polsce, do którego teraz jeżdżę 
        co rok. Tylko teraz interesują 
        mnie tu ludzie, przedwojenni 
        Żydzi, których jest coraz mniej. 
        Wtedy prawie ich nie dostrzegałam. 
          W Śródborowie wszystko kwitło. 
        Sosny miały jasnozielone pędy. 
        Chodziłyśmy codziennie przez las 
        w stronę Pogorzeli. Po drodze 
        był brzozowy zagajnik. Brzozy 
        stały w zielonkawej mgle. 
        Lubiłam brzozy od dziecka. 
        Rysowałam ich biało_czarne pnie, 
        kontrastujące z zielenią koron. 
          Dalej była maleńka górka 
        przedzielona pośrodku ścieżką. 
        Nazwałyśmy ją "pupią górką". Za 
        nią łąka pełna kwiatów. 
        Gdzieniegdzie jałowce. I 
        strumyk. A właściwie 
        mini_rzeczka. Niedaleko za 
        rzeczką stacja kolejowa i wieś. 
        Ale tu, w tym zakątku, zupełne 
        pustkowie. 
          Ja w chustce na głowie 
        siadałam w słońcu na "pupiej 
        górce". Ania zrywała fiołki. 
        Były blade i bez zapachu. Albo 
        biegała i krzyczała:
          - Arielu, przybądź!
          Przygotowywała na zakończenie 
        roku szkolnego przedstawienie 
        szekspirowskie. Właśnie wtedy 
        zakochała się w Szekspirze. I 
        skończyło się anglistyką. 
          Siedziałam z bladymi fiołkami 
        w ręce. Słuchałam okrzyków Ani. 
        Nie pamiętałam, kim był Ariel. Ani 
        do kogo miał przybyć. Do mnie 
        powróciła radość życia. 






          Bransoletka
        
          Spośród pamiątek po Mamie 
        Dziadek najbardziej lubił złotą 
        bransoletkę i chętnie pokazywał 
        ją gościom. Kiedyś była u nas z 
        wizytą kuzynka Ola. Siedzieliśmy 
        w stołowym. Piliśmy herbatę. 
        Nagle Dziadek wstał. Otworzył 
        swój sezam i przyniósł 
        pudełeczko z bransoletką. 
          - Zobacz, Olu, jaka piękna. 
        Stara robota. Kupiłem ją Mani w 
        Wenecji w czasie podróży 
        poślubnej. 
          Bransoletka składała się z 
        wypukłych rokokowych płytek, 
        misternie grawerowanych, w kilku 
        miejscach były wprawione duże 
        białe i niebieskie półszlachetne 
        kamienie. Ja także byłam do niej 
        przywiązana. Pamiętałam ją z 
        moich szczęśliwych widzących 
        czasów, z Boduena, z Filtrowej. 
        Mama wkładała ją na uroczystości 
        rodzinne, do teatru albo kiedy 
        wybierali się z ojcem do 
        przyjaciół na belotkę. 
          - Niestety jeden kamień wypadł 
        - mówił dalej Dziadek - a kiedy 
        bransoletka Mani się przerwała, 
        trzeba było zlutować cyną, bo za 
        delikatna, żeby złotem. Ale to 
        drobiazg. 
          Ciotka Ola wzięła bransoletkę 
        do ręki. 
          - Dosyć ładna - powiedziała - 
        może byś mi ją sprzedał, 
        Franciszku?
          We mnie zawrzało - przecież 
        jesteśmy my, ja i Ania, przecież 
        to nasz talizman rodzinny. 
          Ale Dziadek powiedział 
        stanowczo:
          - Nie mam zamiaru jej 
        sprzedać. 
          Schował bransoletkę do pudełka 
        i zamknął w sezamie. 
          Wieczór sylwestrowy. Lekki 
        mróz, prószy śnieg. 
        Ania_studentka wybiera się na 
        zabawę. Jest już w przedpokoju. 
        Dziadek woła:
          - Aniutka, chodź tu!
          - Co, Dziadziu?






          - Włóż bransoletkę babci. Na 
        taką okazję jak dziś... 
          - O, dziękuję! Bardzo pasuje 
        do mojej sukni. 
          I wyszła. 
          Ranek noworoczny. Na ulicy 
        cisza. Kręcę się leniwie po 
        mieszkaniu. Szykuję sobie 
        kąpiel. Pukanie do drzwi. 
          - Ania? 
          - Tak. 
          - Dlaczego nie dzwonisz?
          - Nie chcę obudzić Dziadka. 
          - Ale przecież nie jest wcale 
        wcześnie. 
          - Mamo, zgubiłam 
        bransoletkę...
          - O, Boże - załamałam ręce. 
        Właśnie ten talizman, ten symbol 
        szczęśliwych lat... Jak to 
        powiedzieć Dziadkowi?
          - A może zostawiłaś u Lidki?
          - Nie, kiedy wkładałam palto, 
        miałam ją na ręku. Pewnie w 
        tramwaju albo po drodze. 
          - Wyjdź, rozejrzyj się - 
        powiedziałam zupełnie bez 
        nadziei. Tylko po to, żeby 
        odwlec ostateczne 
        przypieczętowanie klęski. Ania 
        wyszła. Usiadłam na krześle. 
        Odechciało mi się kąpieli. 
        Wszystkiego mi się odechciało. 
        Ładnie się ten Nowy Rok zaczyna 
        - pomyślałam. 
          Tymczasem Ania szła Hożą krok 
        za krokiem ze spuszczoną głową, 
        z oczyma wbitymi w ośnieżony 
        chodnik. Śnieg prószył. Szansa 
        znalezienia bransoletki prawie 
        nie istniała. Można było ją 
        zauważyć tylko natychmiast po 
        zgubieniu, zanim ją przykryła 
        biała mgiełka. 
          Ania skręciła w Aleje 
        Niepodległości i przystanęła 
        zupełnie rozbita. Tu chodnik był 
        bardzo szeroki, popstrzony 
        starymi i świeżymi odciskami 
        ludzkich butów. Beznadziejne. 
        Ale ruszyła automatycznie 
        naprzód. Posuwała się zakosami, 
        aż dotarła do wysepki 
        tramwajowej. Ta wysepka wydała 
        jej się bardzo przyjazna. Wąska 






        jak korytarz. I nagle Ania 
        uklękła, zdjęła rękawice i 
        zaczęła przegrzebywać śnieg, 
        posuwając się na kolanach. 
        Żadnego tramwaju na horyzoncie. 
        Zmarzniętymi palcami 
        wygrzebywała ze śniegu różne 
        rzeczy - pudełko od zapałek, 
        korek, grzebyk. Nagle poczuła 
        coś, jakby blaszkę. Chwyciła 
        mocniej, wydobyła spod śniegu i 
        osłupiała - bransoletka. 
          Teraz bransoletka leży na 
        mojej dłoni, znowu rozerwana. 
        Ale nie chcę okaleczyć jej cyną. 
        Niech już będzie jak za czasów 
        Dziadka - do oglądania. 
        
          Wczasy z panem Florianem
        
          W latach sześćdziesiątych Ania 
        wybrała się na wakacje do 
        Anglii. A ja zdecydowałam się 
        wyjechać na wczasy z moim 
        przewodnikiem panem Florianem 
        jako jego kuzynka. 
          Kiedy znaleźliśmy się w domu 
        wczasowym w Niechorzu, okazało 
        się, że nie ma pokojów 
        jednoosobowych. Zdecydowałam się 
        na pokój z panem Florianem, 
        zamiast z jakąś obcą babą. Pan 
        Florian, małomówny, wzór 
        starokawalerskich cnót, nie był 
        najgorszym współlokatorem. 
          Przy stole siedziało z nami 
        młode małżeństwo z sześcioletnią 
        córeczką Anisią. Byli zaradni. 
        Pan Bogdan nauczył pana Floriana 
        prosić o drugi, a nawet o trzeci 
        talerz zupy. Wieczorami 
        chodzili na dancing. A pan 
        Florian czytał Anisi dziecinne 
        książki, dukając monotonnie, 
        tak że dziewczynka szybko 
        zasypiała. 
          Pani Krysia powiedziała mi 
        kiedyś, że oni pana Floriana w 
        kraciastej koszuli, z zagapionym 
        spojrzeniem, uważali za 
        profesora. 
          - On był strasznie zabawny 
        wczoraj na plaży - opowiadała - 
        podwinął spodnie, stał nad 
        brzegiem zapatrzony w morze, a 






        jak przypływała fala, 
        podskakiwał. 
          Pogoda była marna. Przeważnie 
        padał deszcz. Ale ja 
        postanowiłam kąpać się 
        codziennie, niezależnie od 
        pogody i temperatury. Pan 
        Florian zrzędząc szedł za mną w 
        płaszczu, pod wielkim parasolem, 
        na plażę. PLaża była pusta. 
        Czasami przechodził ktoś ciepło 
        ubrany. Rozbierałam się w koszu 
        i z ociąganiem właziłam do wody. 
        To było przykre. Za to pływanie 
        bardzo przyjemne. Kiedy się 
        ubierałam, pan Florian 
        oznajmiał:
          - W taką pogodę sześć razy 
        zjeść i nie wychodzić z domu. 
        Nie radzę nikomu. 
          W naszym domu wczasowym było 
        mnóstwo małych dziewczynek. 
        Pisałam wówczas do 
        "Świerszczyka". I kiedy dzieci 
        mnie spotykały, otaczały 
        kręgiem. 
          Pewnego dnia stałam z nimi na 
        ganku. Anisia opowiadała 
        koleżankom o wyprawie na grzyby, 
        w której uczestniczył pan 
        Florian. 
          - On był taki śmieszny! 
        Przykucał pod krzakami z tym 
        parasolem. I nie mógł znaleźć 
        ani jednego grzyba. Aż ja mu 
        pokazałam: "Grzybki! A kuku!" I 
        ucieszył się. 
          Przypomniałam sobie wtedy 
        scenkę z Twardej, z redakcji, 
        gdzie był piecyk z rurą i 
        wieloosobowe pokoje. Pan Florian 
        przyszedł po mnie do pracy. A ja 
        wróciłam samochodem. Koleżanki 
        powiedziały, że mnie nie ma. 
        Wtedy pan Florian zaczął 
        zaglądać w kąty, pod biurka. 
          W Niechorzu, kiedy pan Florian 
        zostawał sam w pokoju, 
        słyszałam, że głośno, monotonnie 
        coś powtarza, jakby sylabizował. 
          - Co pan czyta, panie 
        Florianie? - zapytałam raz. 
          - Książkę dla zakonników - 
        odpowiedział. 
          - Czy pan miał zamiar zostać 






        zakonnikiem?
          - Tak. Ale się nie spełniło. 
          Nadeszła niedziela, wyjątkowo 
        pogodna. Zajrzałam rano do 
        sąsiadów. A kiedy wróciłam, pana 
        Floriana nie było. Czekałam 
        długo. Nie zjawiał się. Wyszedł? 
        I nie powiedział dokąd? To do 
        niego zupełnie niepodobne. 
          Poczułam się głupio. Miałam 
        ochotę wyjść. Ale z kim? Młodzi 
        poszli na plażę. Byłam 
        niespokojna. Może panu 
        Florianowi coś się stało? 
        Człowiek widzący, który nie jest 
        tak bardzo od innych zależny, na 
        pewno by się tą sytuacją nie 
        przejął. 
          Po godzinie zjawił się pan 
        Florian ze swoim parasolem. 
          - Gdzie pan był, panie 
        Florianie? - zapytałam surowo. 
          - Tam, gdzie się powinno być w 
        niedzielę. W kościele. 
          - Ale dlaczego pan mi nie 
        powiedział, gdzie pan idzie?
          Pan Florian pominął moje 
        pytanie. 
          - Jedna pani w kościele 
        zwróciła uwagę, że to nieładnie, 
        że ta niewidoma, co jest ze mną 
        nie przyszła. 
          Byłam wściekła. Zrozumiałam, 
        że pan Florian chciał mi 
        wymierzyć karę. 
        
          Puf 
        
          Skórzany puf stoi pomiędzy biurkiem 
        a suchym bukietem. Klęczę przy 
        nim. Ścieram z niego kurz. Z 
        popękanych boków wyłazi trawa 
        morska. Puf od Arskich... 
          Czy Antek Arski był przed 
        wojną w naszej paczce? 
        Niezupełnie. Starszy od nas, 
        pływał od paru lat na statkach 
        handlowych jako pierwszy oficer. 
        W trzydziestym dziewiątym roku 
        odwiedziłam go w porcie w Gdyni 
        na jego statku. 
          Pamiętam drogę przez szyny, 
        przez place zawalone workami i 
        skrzyniami. Na statku nie było 
        nikogo. Usiedliśmy w saloniku. 






        Antek coś opowiadał, wybuchał 
        rubasznym śmiechem. Potem 
        pocałował mnie półżartem. 
          W czterdziestym piątym roku 
        powrócił ze Szwecji "Dar 
        Pomorza", a na nim Antek. 
        Mieszkałam wtedy we Wrzeszczu. 
        Pamiętam huczny bankiet 
        powitalny w porcie gdyńskim. 
        Antek siedział na drugim końcu 
        stołu. Pomachał do mnie ręką. 
          - Cześć, Jadźka! - zawołał - 
        znowu się spotykamy. 
          Kiedy wróciłam do Warszawy i 
        wprowadziłam się na Hożą, 
        okazało się, że Antek z rodziną 
        mieszka nade mną, na czwartym 
        piętrze. Antek był teraz 
        kapitanem statku. Należał do 
        nielicznych marynarzy Żydów. 
        Nawiązaliśmy stosunki 
        sąsiedzko_przyjacielskie. 
        Polubiłam Milę, jego drugą żonę, 
        i córkę Izę, licealistkę. 
          Potem wyjechali na dłuższy 
        czas za granicę. Nie wiedziałam, 
        kiedy wrócili. Aż raz Stara 
        Gosposia powiedziała: 
          - U Arskich niedobrze. On miał 
        operację na raka i jakieś sprawy 
        sądowe. 
          Po paru dniach poszłam z Milą 
        do kawiarenki na rogu Hożej i 
        Poznańskiej. To było w połowie 
        sześćdziesiątego siódmego roku. 
          - Antek na morzu ciężko 
        zachorował - opowiadała Mila. - 
        W Amsterdamie trudno mu było 
        dopilnować szybkiego wyładowania 
        towaru. Był przestój i o to go 
        zaskarżyli. Wyznaczyli sprawę, 
        kiedy jeszcze słaniał się na 
        nogach. A wyrok zagmatwany, 
        połowiczny. 
          U Arskich działo się coraz 
        gorzej. Antek wystąpił o rentę. 
        Nie otrzymał jej. Pisał prace 
        marynistyczne, tłumaczył z 
        angielskiego książki. Ale 
        wydawnictwa odmawiały ich 
        przyjęcia. Wreszcie zaangażowano 
        go do Gdyni, do pilnowania 
        statków w porcie. Pracował tam 
        przez pewien czas. Ale wrócił do 
        Warszawy. Nie mógł się obejść 






        bez opieki żony. 
          Nadszedł marzec 68. Pamiętam, 
        jak któregoś dnia Mila zabrała 
        mnie na górę, żeby mi przeczytać 
        referat, który wpadł jej w ręce. 
        Inwektywy przeciwko Żydom. To 
        było jak koszmarny sen. 
        Siedziałyśmy potem w milczeniu. 
        Skulone. 
          Mila przyszła po paru dniach i 
        zamknęła się ze mną w moim 
        pokoju. 
          - Jadziu - powiedziała - 
        wyjeżdżamy do Szwecji. Nie ma 
        innego wyjścia. - W głosie jej 
        brzmiała udręka. - Nie jestem 
        Żydówką. Zostawiam tu dwóch 
        synów z pierwszego małżeństwa. 
        Ale muszę być z Antkiem i z Izą. 
          Ostatni raz widziałam Milę w 
        sklepiku na Emilii Plater. 
        Kupowała jagody. W dniu ich 
        wyjazdu Iza przyniosła mi papier 
        do maszyny, dwa kocyki i ten 
        puf. Więc stoi tu już 
        osiemnaście lat. Próbowałam dać 
        go do reperacji. Ale nigdzie nie 
        chcieli przyjąć. 
          Od Arskich było kilka listów. 
        Niby pomyśLne, ale nie wyczuwało 
        się w nich radości. Potem 
        korespondencja się urwała. Nie 
        pamiętam, w którym roku Arski 
        umarł. 
          Znowu nachylam się nad pufem. 
        Dotykam go. Wyczuwam pod palcami 
        turecki wzór. 
        
          Próba
        
          W latach sześćdziesiątych 
        znajoma Włoszka, którą 
        poznałyśmy w Zakopanem, poleciła 
        nam swoją przyjaciółkę Ginę M. 
        Gina przyjechała do Polski z 
        mężem i dziewięcioletnim synkiem 
        Giulio. Mąż jej został mianowany 
        attach~e wojskowym Włoch w 
        Warszawie. 
          Obawiałyśmy się trochę tej 
        światowej damy. Ale okazała się 
        skromna i miła. Odwiedziła nas z 
        synkiem. Miała na sobie 
        popielaty kostium. Starała się 
        nawiązać rozmowę z Dziadkiem i z 






        Gosposią. 
          Potem zaprosiła nas do siebie. 
        Mieszkali w willi na Żoliborzu. 
        Mimo upału przyjęła nas w 
        salonie z zasłoniętymi oknami. 
        Gosposia Polka świdrowała nas 
        oczyma. Generał się nie 
        pokazywał. Odtąd nasze wizyty 
        się ponawiały. Były dla nas 
        atrakcją. Przy pomocy naszej 
        słabej francuszczyzny 
        prowadziłyśmy z Giną rozmowy 
        gryząc czekoladki, popijając sok 
        pomarańczowy albo dżin z 
        tonikiem. Wyczuwało się, że Gina 
        jest bardzo kobieca. Kocha dom i 
        życie rodzinne. Ale z powodu 
        bariery języka pozostała dla nas 
        jak gdyby za zasłoną. Była też 
        wyćwiczona na dyplomatycznych 
        party do szczególnego typu 
        konwersacji - o wszystkim i o 
        niczym. 
          Któregoś dnia Stefan siedział 
        w kawiarni. Przy sąsiednim 
        stoliku jakiś typ czytał włoską 
        gazetę. Nagle odsunął ją i 
        powiedział do Stefana:
          - Prawda, że niebezpieczne 
        jest kontaktowanie się z 
        przedstawicielami obcych 
        ambasad?
          Kilka dni później dostałam 
        wezwanie do Pałacu Mostowskich. 
        Pojechała ze mną Ania. 
          W latach czterdziestych 
        metaloplastyk Stanisław Skura 
        został obwiniony o antypaństwowe 
        poglądy, ponieważ na balu w 
        Grand Hotelu w Sopocie opowiadał 
        żydowskie kawały. Wezwano mnie 
        wtedy do Urzędu Bezpieczeństwa w 
        Gdańsku. Urzędnik na mnie 
        krzyczał. Ale udało mi się 
        Staszka obronić. 
          Teraz było inaczej. Pan 
        uprzejmy. W pewnej chwili zadał 
        mi pytanie:
          - Dlaczego pani M. chciała 
        pani podarować magnetofon?
          Pomyślałam: to ta świdrująca 
        gosposia. 
          - Związek Niewidomych nagrywa 
        książki na szpule - 
        odpowiedziałam. - Mogłabym ich 






        słuchać. Ale do włoskich 
        magnetofonów nie ma u nas 
        części. Więc go nie przyjęłam. 
          - No, dobrze - powiedział pan, 
        bębniąc palcami po blacie 
        biurka. - A czy pani M. nie 
        żądała od pani jakichś informacji 
        o naszym kraju?
          - Tak. Pytała, gdzie można 
        dostać gumę do majtek i 
        skarpetki dla dzieci. 
          Po upewnieniu się, że nie znam 
        generała, pan powiedział:
          - A jednak byłoby dla pani 
        lepiej zrezygnować z tej 
        znajomości. Czy może pani się do 
        tego zobowiązać?
          - Nie - odpowiedziałam - nie 
        robię nic złego. 
          Pan wstał. 
          - Na razie nie mam więcej 
        pytań. Może jeszcze kiedyś 
        porozmawiamy. 
          Ale do następnej rozmowy nie 
        doszło. Wkrótce potem generał 
        został odwołany. Państwo M. 
        wyjechali do Włoch. 
          Minęło dwadzieścia lat. Co 
        roku na Boże Narodzenie i na 
        Wielkanoc obok listów z Izraela 
        od Misi, z Anglii od Lusi i z 
        RFN_u od Annedore przychodzą 
        listy z Włoch - od Giny. 
          U Giny dużo się zmieniło. 
        Generał jest na emeryturze. 
        Giulio ma dwoje dzieci. A w 
        ostatnim liście Gina pisze: 
        "Starzejemy się łagodnie i 
        przygotowujemy się do odejścia."
        
          Laski
          pamięci
          Stanisławy Goławskiej
        
          W jadalni w Laskach jakiś pan 
        prowadzi bardzo interesujące 
        rozmowy. Wydaje nam się 
        profesorem. Ktoś wspomina, że 
        podano go do Nagrody Nobla. W 
        kuchni podczas zmywania, bo tu 
        każdy zmywa po sobie, stał obok 
        Stachy. Stacha opowiedziała mu o 
        moim pisaniu. Nie zareagował. 
        Potem okazało się, że to poeta 
        H. Jest tu niby incognito. Ale 






        oczywiście wszyscy wiedzą o nim. 
          Siedzi obok nas przy stole 
        pani Ol., znana tłumaczka 
        literatury francuskiej i 
        angielskiej. Chodzi o kulach po 
        ciężkim wypadku. 
        
          Chodzimy tu ze Stachą na 
        rekolekcje do kościółka, którego 
        wnętrze i ozdoby są z pni sosen 
        z korą. Zbudowany był w latach 
        międzywojennych. Nie mieli 
        podobno innego materiału. 
        Artysta architekt potrafił 
        wydobyć piękno z tego 
        najprostszego. 
          Ksiądz światły, bystry 
        intelekt, głos cichy, żarliwy, 
        piękna dykcja. Jest w tym 
        człowieku wielka siła 
        mistycznego uniesienia. Niektóre 
        sformułowania zaskakujące:
          - Chrystus był szalony z 
        miłości do człowieka. Człowiek 
        powinien mu odpłacać tą samą 
        szaleńczą miłością. 
          A potem:
          - Diabeł nie kłamie. Przed 
        Panem Bogiem nie mógłby kłamać. 
        Mówił świętą prawdę. Tylko 
        ciemną stronę prawdy, tę złą. 
          Dziś było nabożeństwo 
        synagogalne. Ksiądz narzucił na 
        ramiona hebrajską chustę, włożył 
        myckę. Nastawił śpiewaną 
        przepięknym głosem kantora z 
        Jerozolimy pieśń. Taśmę 
        przywiózł z Ziemi Świętej. 
          Potem czytał z księgi Samuela 
        historię Dawida i psalmy. 
        Odmawialiśmy "Ojcze nasz". 
        Zakonnice śpiewały pieśni 
        religijne. Pomyślałam, że to 
        wszystko nie da się rozplątać - 
        to żydowskie i chrześcijańskie. 
        
          Ksiądz O. jada z nami. 
        Zachwycamy się zawsze jego 
        rekolekcjami, co sprawia mu 
        przyjemność. 
          Po kolacji, kiedy ksiądz O. 
        wyszedł, jedna pani, która potem 
        okazała się aktorką, 
        powiedziała:
          - Jemu bardzo pomógł jego 






        poprzedni zawód. 
          - Jaki? - zapytałam. 
          - Pani nie wie? On był 
        aktorem, może dziesięć lat. A 
        potem już jako ksiądz był 
        umierający. Powiedział wtedy: 
        "Wszystko jest łaską." I chyba w 
        sprawę wdał się Bóg, bo ksiądz 
        O. tak bardzo jest ludziom 
        potrzebny. 
        
          Byłam ze Stachą na laskowskim 
        cmentarzyku przy grobie Róży 
        Czackiej, założycielki Lasek. 
        Obok grób sługi bożego księdza 
        Korniłowicza. Jego prochy 
        zostały przeniesione do kościoła 
        Świętego Marcina. A on wkrótce 
        zostanie błogosławionym. Groby 
        zakonnic skupione są razem. 
        Proste, brązowe krzyżyki, jak 
        ich habity. 
          Odnalazłam grób siostry 
        Katarzyny, która była, jak kilka 
        innych sióstr, żydowskiego 
        pochodzenia. Była zdaje się 
        lekarką. Nawróciła swoich 
        żydowskich przyjaciół - 
        profesora F., kuzyna mojej 
        ciotki, i jego żonę. Stali się 
        żarliwymi katolikami. 
          Postałam przy grobie doktora 
        Włodzimierza Dolańskiego, 
        znakomitego tyflologa i filozofa 
        (tyflologia to nauka o 
        niewidomych). Był muzykiem. Ale 
        stracił władzę w jednej ręce i 
        już jako niewidomy został 
        sławnym w wielu krajach uczonym. 
        Dla doktora Dolańskiego każdy 
        niewidomy był kimś naprawdę 
        bliskim. Sama to odczułam. 
          Zadumałam się nad grobem 
        Zawieyskiego. Nad tragicznym 
        paradoksem jego śmierci. 
          Grób Słonimskich porośnięty 
        bluszczem. Prosty brzozowy 
        krzyżyk. 
          Pomyślałam z żalem, że 
        Słonimski mógł być moim 
        wujkiem. Kochał się w ciotce 
        Celi, kiedy studiował na 
        Akademii Sztuk Pięknych. Ale jej 
        się nie podobał. 
        






          Jest tu siwy stary ksiądz z 
        Żułowa. Sam chodzi z białą 
        laską. Widzi źle. 
          Spotkaliśmy się na ganku. 
        Kiedy usłyszał moje nazwisko, 
        powiedział:
          - Ja mam pani tomik. Jeden 
        zgubiłem, kupiłem sobie drugi. 
        Opowiem naszym niewidomym, że 
        panią spotkałem. 
          Zaskoczył mnie. Bo czytelnik 
        to dla mnie anonim. A tu pojawił 
        się konkretny człowiek, i w 
        dodatku ksiądz. 
        
          Dziś przy obiedzie ksiądz z 
        Żułowa powiedział, że 
        przetłumaczył z jedną panią 
        kilka wierszy Rilkego o 
        niewidomych. I to go przekonało 
        do tego poety. 
        
          Stacha, kiedyśmy przyjechały 
        do Lasek, zapytała siostrę 
        Klaudię, która zawiaduje Domem 
        Rekolekcyjnym: 
          - Siostro, czy tu jest 
        telewizor?
          Siostra odpowiedziała chłodno:
          - Skąd? Tu ludzie się modlą. 
          W naszej celi pod wieczór 
        Stacha pojękiwała:
          - Oj, dzisiaj mecz, a ja nie 
        będę oglądać. 
          Chodziło jej o Mundial 
        Espa~na. Mieli grać Polacy. 
        Tylko nie wiem z kim. 
        
          Przy kolacji H. siedział 
        naprzeciwko nas, obok księdza z 
        Żułowa. 
          Stacha dopytywała bardzo 
        głośno:
          - Proszę państwa, może ktoś z 
        państwa wie, jaki jest wynik 
        meczu?
          - A, to do mnie - powiedział 
        H. - To będzie ważna rozmowa, 
        nie o wierszykach i o pisarzach. 
        Więc, proszę pani, zero_zero - 
        (z drużyną radziecką). 
          - Wspaniale! - zawołała Stacha 
        - wejdziemy do finału. 
        
          Dziś przy śniadaniu ksiądz z 






        Żułowa mówił:
          - Ludzie nie powinni niczego w 
        siebie wmawiać. Jak jest zimno, 
        to zimno. A nie mówić, że jest 
        ciepło. Zimno, napiję się 
        gorącej herbaty i jest 
        przyjemność. A zresztą, czy to 
        ciepło mi potrzebne? Jak jest 
        ciepło, to mi się spać chce. 
        Wstaję o czwartej rano. No, 
        toaleta dużo mi zajmuje, ze dwie 
        godziny. O szóstej otwieram 
        szeroko okno, czasem i drzwi, 
        żeby był przeciąg. Zimno, ale 
        głowa trzeźwa. I dobrze się 
        pracuje. 
          Ksiądz przyjechał do 
        biblioteki w Laskach, pisze tu 
        jakąś pracę. Rękę ma niezbyt 
        władną, podobno po wypadku 
        samochodowym. Stacha mu pomaga 
        przy stole - jemu, tłumaczce i 
        mnie. 
          Ksiądz mówi:
          - Ja za wszystko, czego 
        doznaję, wdzięczny jestem Bogu. 
        Nawet za ten wypadek 
        samochodowy. Porządnie byłem 
        poharatany. Ale przed tym trzeba 
        było się spieszyć, spieszyć. A 
        teraz pomalutku.
          Tłumaczka zastanawiała się, 
        jak trudno rozróżnić, ile jest 
        wmówienia, a ile prawdy. 
          - Widziałam - powiedziała - na 
        ścianie jednego z baraków w 
        hitlerowskim obozie duży 
        francuski napis: "Mimo wszystko 
        nadzieja."
        
          Dziś na rekolekcjach 
        (właściwie to są konferencje 
        sióstr) ksiądz O. nastawił 
        Mozarta. Nie wiem co, bo 
        weszłyśmy pod koniec. Kiedy 
        zamknął magnetofon, powiedział:
          - Dziękujemy ci, panie 
        Mozarcie. 
          Potem mówił o znakach w Starym 
        i Nowym Testamencie. Porównał 
        laskę Mojżesza zamienioną w węża 
        do wody zamienionej przez 
        Chrystusa w wino w Kanie 
        Galilejskiej, jako znaki 
        wszechmocy Boga. A uzdrowienie 






        ręki Mojżesza i drugi cud w 
        Kanie Galilejskiej - 
        uzdrowienie chorego, jako znaki 
        miłosierdzia Bożego. Żarliwie 
        mówił o dramacie Mojżesza i 
        Aarona. Aaron domaga się wciąż 
        obrazu, Mojżesz czystej wiary. 
        Chrystus, jak Mojżesz, pragnie, 
        żeby uwierzyli. Ale wie, że bez 
        znaku nie uwierzą. Ten dramat 
        przebiega przez cały 
        chrystianizm i tkwi w każdym 
        wierzącym. 
        
          Na rekolekcjach ksiądz O. 
        mówił dziś o modlitwie. Modlitwa 
        to nie tylko ta szeptana 
        słowami. To jakaś droga 
        człowieka, jakieś działanie. 
        Droga Nikodema do Chrystusa z 
        błaganiem o uratowanie jego 
        córki była modlitwą. Stacha 
        mówi, że jej droga do 
        umierającej matki to także 
        modlitwa. Często nawet nie 
        wiemy, kiedy się modlimy. 
          A może i droga do sztuki, 
        kiedy człowiek nie oszczędza 
        siebie, rozszarpuje się 
        wewnętrznie, jest także rodzajem 
        modlitwy?
        
          Jest tu w Laskach atmosfera 
        skupienia. Stacha łagodniejsza 
        niż zwykle. I ja się staram. A 
        przy tym pogodnie, nawet wesoło. 
        Dziś przy stole Stacha 
        powiedziała księdzu z Żułowa:
          - Widziałam księdza na 
        tarasie. Ksiądz wyglądał tak 
        malowniczo. 
          - Dobrze, że pani mi mówi - 
        odpowiedział ksiądz - teraz 
        wiem, że nie mogę wychodzić na 
        taras w stroju Adama. 
          Zastanawiam się, dlaczego mi 
        tu tak dobrze pośród zakonnic i 
        księży. Zawdzięczam to chyba 
        księdzu O. Bo nie dlatego, że 
        jestem katoliczką. Ale dlatego, 
        że jestem Żydówką. Ksiądz O. 
        pomógł mi odnaleźć to przejście, 
        to połączenie. 
        
          Dziś ksiądz O. mówił o łzach i 






        cierpieniu. 
          - W Starym Testamencie łzy 
        były przekleństwem i karą. 
        Dopiero Chrystus to odmienił. 
        Chrystus tak płakał na Górze 
        Oliwnej - mówi Stacha - i tak 
        był smutny, że można było umrzeć 
        z tego smutku. 
          Ale ksiądz O. opowiadał 
        również, że Chrystus tańczył na 
        jakiejś uroczystości rytualnej 
        przez całą noc. 
          Stasze bardzo podobało się 
        powiedzenie księdza O.: "Każdy z 
        nas ma u Pana Boga skarbczyk ze 
        swoimi łzami."
        
          Wkrótce kończy się nasz pobyt 
        w Laskach. Stacha na 
        rekolekcjach. Siedzę w naszym 
        pokoiczku, nazwałam go celą. 
          Kiedy pierwszy raz tu weszłam, 
        usiadłam na łóżku zrozpaczona. 
        Nie miałam pojęcia, jak się 
        rozpakować, jak urządzić w tej 
        ciasnocie. Między łóżkami dwa 
        kroki. Drzwi o krok. Kilka haków 
        w ścianie, dwa krzesła, stolik, 
        jakaś półka za łóżkiem. 
        Przypomina to wszystko wagon 
        sypialny, namiot albo szkolne 
        schronisko. Pierwszy raz w życiu 
        nie umiałam się rozpakować. 
        Dopiero Stacha powiedziała, że 
        mogę część rzeczy zostawić w 
        plecaku i w walizce, porozkładać 
        na krzesłach. Poruszam się tu 
        jakoś, chociaż z trudem. 
        Ustawienie magnetofonu i wyjęcie 
        taśm wymaga gimnastyki. Mimo to 
        Laski są dobre, bogate duchowo. 
        
          Moja "Niewidoma" krąży. 
          Powiedziałam księdzu O. w 
        korytarzu, że jestem ochrzczoną 
        Żydówką i że jego rekolekcje 
        dały mi bardzo wiele, właśnie 
        ten pomost. Ucieszył się 
        wyraźnie. 
        
          Nie ma chyba dziś takiego 
        miejsca na ziemi, w którym 
        kobieta nie musiałaby się 
        ubierać. Pojechałam kiedyś do 
        Górek Wielkich. Postanowiłam się 






        nie przejmować. Zabrałam 
        spódnicę i dwie bluzki. A tu 
        wypadły chrzciny. 
          Wyobrażałam sobie, że w 
        Laskach o tym się nie myśli. Ale 
        tłumaczka i aktorka zwróciły 
        uwagę na moje bluzy - 
        cyklamenową i jagodową. Chwaliły. 
        Domyśliły się, że to ciuchy. 
        
          Ksiądz O. przeczytał 
        "Niewidomą". Podszedł do mnie w 
        pustej jadalni. Powiedział:
          - Pani jest naznaczona 
        charyzmatem. 
          Objął moją głowę dłońmi i 
        pocałował. Nie mogłam spać w 
        nocy. Myślałam o jego słowach. 
        
          Puszcza dobra, pełna zapachów 
        i powiewów. Różne połacie. Kiedy 
        leżymy pod sosnami, wydaje mi 
        się, że jestem w Śródborowie. 
        Dębowo_brzozowa aleja przypomina 
        mi Obory. Duża trawiasta polana 
        - Kazimierz. Chodzę czasami ze 
        Stachą pod rękę, czasem z białą 
        laską, a nieraz sama bez laski. 
        Wcale nie gorzej, może trochę 
        mniej pewnie. Bardzo ważne są 
        czujki stóp i jakiś instynkt 
        chodzenia, którego nie umiem 
        dokładnie określić. Doktor 
        Dolański nazwał to zmysłem 
        przestrzeni. Napisał książkę na 
        ten temat. 
        
          Przy kolacji poza księdzem z 
        Żułowa kilku młodych księży. 
        Rozmawiają o meczu. Wieczorem 
        rozgrywki Polska_Francja. Jeżeli 
        Polska wygra, może zająć trzecie 
        miejsce. Tłumaczka i aktorka 
        włączają się do rozmowy. Mówią o 
        wspaniałym Bońku. O Grzegorzu 
        Lacie, którego nazywają "łysym 
        bogiem boiska". 
          Wieczorem Stacha patrzy na 
        zegarek:
          - O, Boże, grają już pół 
        godziny, trzy kwadranse. Mój 
        Boże, żeby wygrali!
        
          Popołudnie. Jutro wyjazd. 
        Ksiądz O. dziś wyjeżdża. 






        Zapowiedział, że przyniesie nam 
        moją książkę do pokoju. Czekamy. 
        Pakujemy się. Słyszymy z daleka 
        głos księdza. Stacha otwiera 
        drzwi na korytarz. 
          - Nie poznałam! - wykrzykuje 
        zachwycona. 
          Ksiądz O. staje w progu. 
        Podaje mi książkę. 
          - Jeszcze raz gratuluję - 
        mówi. Pochyla się nade mną, 
        całuje mnie w czoło (kreśli na 
        nim znak krzyża), a potem w 
        rękę. 
          Stacha łapie dłoń księdza i 
        całuje. 
          - Dziękuję za piękne 
        rekolekcje - mówi. 
          A po wyjściu księdza:
          - Był po cywilnemu, w 
        granatowym stroju. Jaki piękny! 
        Te wielkie niebieskie oczy, 
        ciemna czupryna. 
          Wieczorem rozpatrujemy, jak to 
        się stało, żeśmy pierwszy raz 
        weszły na rekolekcje dla sióstr. 
        Nie możemy sobie przypomnieć. 
          - Nie jestem przecież nachalna 
        - mówi Stacha - dlaczego ciebie 
        wprowadziłam? Nie mam pojęcia. 
          A ja wierzę, że to nie był 
        przypadek. 
          lipiec 1982 r.
        
          Trudy 
        
          Szykuję się do wyjazdu do 
        Kazimierza. Przypominam sobie, 
        że ktoś zapytał Stachę, czy ja 
        się sama myję. To dobre! Kąpiele 
        moje, kąpanie Ani. A głowę myłam 
        jej do szesnastego roku życia. 
        Dopóki się nie zbuntowałam. To 
        samo z pakowaniem. Było moje i 
        dziecka. Przez lata nabrałam 
        wprawy. Mam swój system. Kilka 
        dni wcześniej spisuję w brajlu 
        wszystko, co mam zamiar zabrać. A 
        potem te bluzki, swetry, 
        spódnice odwieszam osobno. Nie 
        mam trudności z rozpoznawaniem 
        rzeczy. Zapamiętuję według 
        określenia widzących - bluzka w 
        kwiatki, zielony sweter. 
          Parę dni przed wyjazdem pakuję 






        walizeczkę i mały plecak. Na 
        wypadek, gdyby trzeba było nosić 
        swój bagaż. Nazajutrz 
        sprawdzenie i dopakowywanie 
        rzeczy, których zapomniałam. 
          Dzień wyjazdu. Mój bagaż stoi 
        na skrzyni w przedpokoju. Ten 
        dzień jest dla mnie trudny. 
        Czeka mnie podróż bez widoków. A 
        potem zagospodarowanie się w 
        nowym miejscu. Jedziemy. Autobus 
        warczy monotonnie. Zapadam w 
        kontemplację. 
          W Kazimierzu nie ma taksówek. 
        A Dom Prasy wysoko. Martwię się, 
        że będę musiała nieść torbę z 
        magnetofonem i kasetami. W końcu 
        Tomek złapał taksówkę na Rynku. 
          No, więc jesteśmy. Lubię 
        jeździć w te same miejsca. To mi 
        ułatwia zadomowienie się. W Domu 
        Prasy byłam kilkanaście razy, 
        zawsze w takim samym pokoju. 
          - Teraz musi być zupełnie 
        cicho - mówi Stacha do Tomka - 
        ona potrzebuje skupienia. 
          Tomek wychodzi na spacer. 
          Stacha przypomina mi plan 
        pokoju. Krążę po nim. Dotykam 
        sprzętów. Otwieram szafę. Badam 
        półki, wieszaki. 
          - Te dwie będą moje - mówię - 
        i lewa strona szafy. 
          Stacha siada na balkonie. Na 
        tapczanie stoi bagaż. Zabieram 
        się do wypakowywania. Rozwieszam 
        i układam rzeczy. I od razu 
        zakodowuję w myśli: pierwszy 
        wieszak - suknia w kwiaty, drugi 
        - szara spódnica, trzeci - 
        spodnie i bluza w kratę... 
        Trzeba jeszcze usytuować 
        drobiazgi w nocnej szafce, 
        magnetofon i kasety. Jestem 
        wyczerpana. Ale czuję, że już tu 
        mieszkam. 
          Teraz rozpakowuje się Stacha. 
        Wychodzę na balkon. Zapach traw 
        i warzyw. Pieją koguty. 
        Szczekają psy. I jakby nie było 
        trudów tego dnia. 
          Ale w "ślepackim" życiu trudy 
        są wszędzie, choćby posiłki we 
        wczasowej jadalni. Stacha 
        wybiera ustronny stolik. Jednak 






        czuję się jak na cenzurowanym. 
          A samodzielne chodzenie z 
        białą laską... Nie jestem zbyt 
        sprawna. Czym się kieruję? Chyba 
        szóstym zmysłem. Na naszych 
        spacerach ze Stachą obowiązuje 
        milczenie. Tylko wtedy, kiedy w 
        ciszy czterema zmysłami, a może 
        i pozazmysłowo, chłonę 
        otoczenie, jestem w stanie 
        otoczenie to odczuć. 
          Kiedy wieczorem kładę się do 
        łóżka i zamykam oczy, wydaje mi 
        się, że widziałam Wisłę z 
        bulwaru, po którym dziś 
        maszerowałyśmy. Słoneczniki koło 
        domku zakonnic, ciemne wyloty 
        wąwozów, sady i pola. Byleby nie 
        szczędzić najlepszego z trudów - 
        trudu wyobraźni. 
        
          Małe przygody
        
          Po pięćdziesięciu latach 
        spełniło się marzenie mojego 
        dzieciństwa. Jestem w Oborach. 
        Popołudnie. Sama w pokoju. Dobra 
        samotna godzina. Mam ochotę 
        zjeść jabłko. Wstaję od mojego 
        stolika z magnetofonem. Idę w 
        kierunku okna, na którym leżą 
        owoce. Płynie stamtąd światło. 
        Macam. Tiulowa firanka jest. 
        Robię krok i... znajduję się w 
        parku. Więc to były drzwi 
        balkonu. Cofam się. Sunę wzdłuż biurka, 
        macając jego powierzchnię, i 
        docieram do okna. 
          Przypominam sobie o kluczyku 
        do drzwi. Wczoraj w nocy go 
        szukałam. Leżał zwykle na biurku 
        przy wazonie z bukietem suchych 
        kwiatów. Ale go nie było. 
        Zaniepokoiłam się, bo Stacha 
        wyjechała, przyjechała Ania. 
        Pewnie któraś coś zrobiła z tym 
        kluczykiem. Teraz Ania jest u 
        sąsiadki. Nie wiem, w którym 
        pokoju. Nie mam cierpliwości na 
        nią czekać. Dalej szukam 
        kluczyka. Wodzę dłonią po 
        biurku. Powierzchnia duża. Tu 
        jakieś książki. Tu taca, nóż, 
        łyżka, mirabelki z ogrodu. 
        Talerz z podstarzałym serem, 






        termos z herbatą. Nie ma. 
          Przenoszę się z wodzeniem na 
        stolik. Macam dokoła 
        magnetofonu. Też nie ma. Więc na 
        szafkę koło mojego łóżka. Tu 
        macać marnie, bo co rusz 
        przewraca się jakiś słoik z 
        lekarstwem albo z kremem. 
          Potem okazało się, że kluczyk 
        tkwił w drzwiach. 
          Do szafy i do drzwi trafić mi 
        łatwo. Bo obwieszone płaszczami 
        i kurtkami. Więc od razu wpadają 
        w ręce. 
          Wybieram się pod prysznic. 
        Obok mojego pokoju jest 
        korytarz, korytarzyk, łazienka, 
        pomieszczenie z umywalką i 
        ubikacja. Kilkoro drzwi. Znowu 
        mi się wszystko pomieszało. 
        Labirynt. Kręcę się, kręcę. 
        Wchodzę do ubikacji. Wychodzę na 
        korytarz. Znowu wchodzę do 
        ubikacji. Wreszcie 
        trafiam do łazienki. 
          Zamykam drzwi na zasuwkę. 
        Podchodzę do okna. Macam 
        zdumiona. Byłam przekonana, że 
        to okno, a to drzwi do ogrodu, 
        takie same jak w moim pokoju. Te 
        drzwi o matowych szybach są 
        teraz szeroko otwarte. Nigdy 
        dotąd tego nie sprawdzałam. Więc 
        prawdopodobnie kąpałam się 
        często jak w ogrodzie. 
        
          Pieczenie ciasta
        
          Kolacja w morskiej jadalni. Do 
        herbaty podają ciasto z kakao. 
          - Miron - mówię - nie zgadłbyś 
        nigdy, kto piekł takie ciasto. - 
        I dodaję szybko: - Dziadek. 
          - Migło mi - mówi Miron - jak 
        powiedziałaś, że nigdy bym nie 
        zgadł. Wiedziałem, że trzeba 
        postawić na dobrego konia. 
          W latach sześćdziesiątych 
        Dziadek bywał u kuzynki Oli. 
        Dostał od niej dokładny przepis 
        na piernik, który był jej 
        specjalnością, i na ciasto z 
        kakaową masą. Ponieważ nasza 
        Gosposia nie umiała piec, zabrał 
        się do tego sam. 






          Był to cały rytuał. Najpierw 
        Dziadek zdejmował obrus z 
        dębowego stołu w jadalni. (Miron 
        mówi, że ludzie dawniej lubili 
        dębowe meble, bo nie trzymały 
        się w nich robaki.)
          - Gosposiu! - wołał Dziadek - 
        niech Gosposia przyniesie wagę. 
          Gosposia wkraczała do jadalni 
        i stawiała wagę na ceracie w 
        kwiaty. 
          - Dobrze. A teraz tak - mąkę, 
        cukier, jajka, masło, kakao, 
        rodzynki i zapachy. 
          Ważył dokładnie produkty. 
        Wybijał jajka, ucierał żółtka z 
        cukrem, mieszał 
        wszystkie  ingrediencje w 
        glinianej misie. Gosposia 
        ubijała pianę. A potem 
        przynosiła blachę wysmarowaną 
        tłuszczem i Dziadek osobiście 
        przekładał do niej masę. 
        Następnie udawał się z blachą do 
        kuchni. Zaczynał się jak gdyby 
        akt drugi. 
          Zapalał gaz w piekarniku. 
        Czekał chwilę. A potem dużym 
        termometrem mierzył temperaturę 
        wewnątrz piecyka. Kiedy osiągała 
        odpowiednią wysokość, ostrożnie 
        wstawiał blachę, zamykał 
        drzwiczki i sadowił się na 
        krześle naprzeciwko kuchenki. Za 
        nic nie ruszyłby się stamtąd, 
        chyba w razie jakiegoś 
        kataklizmu. Co chwila patrzał na 
        zegarek. Po dwudziestu minutach 
        przestawiał blachę z jednej 
        półki na drugą, żeby ciasto się 
        dopiekło. Dokładnie po 
        czterdziestu minutach gasił gaz, 
        otwierał piekarnik i sprawdzał 
        patykiem, czy ciasto jest 
        upieczone. 
          Wieczorem Ania wróciła z 
        Warszawy. Wyszłam po nią z 
        Mironem na przystanek autobusowy 
        na Grapę. Szliśmy z powrotem 
        kalwaryjską szosą. Pachniało 
        igliwiem. Od czasu do czasu 
        migotały światła 
        przejeżdżających samochodów. 
        Wieczorem wydaje mi się, że 
        jestem osobą widzącą. Światła 






        widzę naprawdę. A ci ze wzrokiem 
        w ciemności widzą niewiele więcej 
        ode mnie. 
          Przypominam Ani o tych 
        pieczonych przez Dziadka 
        ciastach. 
          - Pamiętam, że były bardzo 
        dobre - mówi Ania. - Chwaliłyśmy 
        nie tylko, żeby mu sprawić 
        przyjemność, ale naprawdę. 
          - Ania wtedy też nabrała chęci 
        do pieczenia - mówię. - 
        Pamiętasz, Ania, ten tort 
        orzechowy?
          - Nie zapomnę go do końca 
        życia - śmieje się Ania. 
          Kiedyś po powrocie z Anglii 
        Ania przywiozła od ciotki 
        przepis na tort orzechowy. 
        Postanowiła z tym tortem 
        wystąpić na moje imieniny. 
        Mozolnie utarła orzechy, 
        starannie ukręciła żółtka z 
        cukrem, ubiła pianę. 
        Spróbowałyśmy surowej masy, była 
        pyszna. 
          Ania za przykładem Dziadka 
        usiadła naprzeciwko piekarnika z 
        książką. Po pewnym czasie 
        poczułam niepokojący zapach. 
        Przerażona przybiegłam do 
        kuchni. Ale było już trochę za 
        późno. Tort od spodu miał trzy 
        centymetry spalenizny. A poza 
        tym klapnął. Ania się 
        rozpłakała. Odkroiłyśmy spalony 
        spód i został mizerny płaski 
        krążek orzechowego tortu o 
        wybornym smaku. Odbyła się 
        narada rodzinna - jak go ocalić. 
        Bo był wart ocalenia. 
          Moja przyjaciółka Stasia 
        poradziła nam dokupić gotowy 
        spód biszkoptowy. Nie miałam 
        pojęcia, że coś podobnego w 
        ogóle istnieje. Ania pobiegła do 
        cukierni. Wróciła uradowana. 
        Spód przedstawiał się dosyć 
        efektownie. Nasączyłyśmy go 
        obficie koniakiem. Utarłyśmy 
        kremową masę i połączyłyśmy oba 
        krążki. 
          Nazajutrz goście zachwycali 
        się tortem. Wszyscy prosili o 
        przepis. 






          Talerz
        
          Któregoś dnia był u mnie 
        Miron. Zgadało się o Filtrowej. 
          - Mam stamtąd tylko dwie 
        rzeczy - lampkę oliwną i talerz 
        w niebieskie kwiaty. Ten talerz 
        stoi u Stefana na biurku. Stefan 
        trzyma na nim owoce. 
          Miron poleciał zobaczyć. 
          - Ale to zwyczajny talerz. 
          - Nie musi być nadzwyczajny - 
        powiedziałam trochę urażona. 
          - Wiesz, jestem ciekawy, jak 
        ten talerz i ta lampka tu 
        trafiły. Czy wyście wozili to ze 
        sobą?
          - Nie mam pojęcia. Muszę 
        zapytać Stefana. 
          Stefan przyszedł wieczorem. 
        Cisnął jak zawsze z brzękiem 
        klucze na metalową popielniczkę, 
        a ja zaraz do niego:
          - Czy nie pamiętasz, jak ten 
        talerz z Filtrowej, na którym 
        trzymasz jabłka, tu się dostał?
          - Ja trzymam jabłka na 
        zwyczajnym talerzu z kuchni. 
          - No to gdzie jest ten z 
        Filtrowej? - zaniepokoiłam się. 
          Stefan wszedł do 
        telewizorowego. 
          - Może to ten nad drzwiami?
          - W niebieskie kwiaty?
          - Trudno to nazwać kwiatami. 
        Jakby gruszki, stylizowane i 
        raczej zielone. 
          - No to gdzie jest tamten?
          Byłam przygnębiona stratą 
        talerza. Ale chciałam odtworzyć 
        jego historię. Przypomniałam 
        sobie, że zaraz po wyzwoleniu 
        Warszawy Stefan przyjechał tu z 
        Lublina. Najpierw poszedł na 
        Wilanowską. Opowiadał, że dom 
        jeszcze stał. Piwnice były 
        rozgrabione i prawie nic z 
        naszych rzeczy nie odnalazł. Ale 
        może właśnie ten talerz i 
        lampkę. Potem poszedł na 
        Miedzianą. Dom był zburzony. Ale 
        spotkał tam matkę. I też coś 
        niecoś w piwnicy odnaleźli. Może 
        te rzeczy były na Miedzianej. 
          Po powrocie do Lublina Stefan 






        opowiadał, że kiedy wracał z 
        Miedzianej, zobaczył płomienie 
        ognia nad domem na Wilanowskiej, 
        w którym mieszkaliśmy i w którym 
        był przed paroma godzinami. 
          Przypominam to Stefanowi, a 
        on:
          - Nic podobnego! Dom był 
        zrujnowany. Zostały tylko 
        piwnice. A te rzeczy widocznie 
        były gdzieś na przechowaniu. 
          Zaczęłam sama komponować 
        historię talerza. 
          Z getta na Wilanowską dostał 
        się ten talerz prawdopodobnie z 
        moimi rzeczami, które mój ojciec 
        doniósł do przekupionej wachy 
        (Niemca i granatowego 
        policjanta), a Stefan stamtąd 
        odebrał. Może potem, kiedy tuż 
        przed Powstaniem wyjechaliśmy do 
        Józefowa, wzięliśmy ten talerz 
        ze sobą. W kwiaty czy bez, 
        talerz jest przydatny, kiedy się 
        posiada tak mało jak my wtedy. A 
        potem droga talerza była już 
        naszą drogą - z Józefowa do 
        Otwocka, z Otwocka do Lublina, z 
        Lublina do Gdańska i z Gdańska 
        do Warszawy, na Hożą. A lampka? 
        Miedziane naczynie na długiej 
        nodze, z dziobkiem, z  uchem, 
        pokrywka z kulką. Naczynie 
        żydowskiego kultu religijnego. 
        Mieliśmy na Filtrowej obraz. 
        Stary Żyd w jarmułce, przed nim 
        na stoliku taka lampka. Ale tej 
        lampki na pewno nie woziliśmy ze 
        sobą. Przecież wtedy do Józefowa 
        wybraliśmy się na wakacje. Więc 
        musiała być u kogoś na 
        przechowaniu. 
          Niczego nie da się ustalić. 
        Wszystko się plącze. Świat 
        rzeczy, który nas otacza, jest 
        pełen tajemnic. 
          Przychodzi Tomek. Opowiadam mu 
        o talerzu. Tomek lubi się 
        kręcić, wszędzie zaglądać. 
        Szybko wpada do mojego pokoju. 
          - O, tu jest taki talerz nad 
        drzwiami! 
          - W niebieskie kwiaty?
          - Tak. W niebieskie kwiaty i 
        obramowany niebiesko. 






          - To ten! Zabawne, teraz sobie 
        przypomniałam, że na Filtrowej 
        także wisiał nad drzwiami w moim 
        pokoju. 
        
          Pana Floriana przypadki
        
          Pan Florian, stary kawaler, 
        był w tym roku na wczasach pod 
        Jelenią Górą. Nadszedł od niego 
        list. Donosił, że zapisał się na 
        wszystkie wycieczki. 
        Zaniepokoiłam się, bo to pan 
        dobrze po siedemdziesiątce. 
          Byliśmy umówieni na pierwszego 
        października. Nie przyszedł. 
        Zdarzyło się to po raz pierwszy 
        od trzydziestu lat. 
          Nazajutrz w "Społem", gdzie 
        pan Florian pracuje na pół 
        etatu, dowiedziałam się, że 
        złamał nogę i leży w szpitalu w 
        Jeleniej Górze. 
          Po pewnym czasie 
        zatelefonowałam znowu. Odezwała 
        się inna pani. Zapytałam, czy 
        pan Florian ma już zdjęty gips i 
        kiedy wróci do Warszawy. 
          - Jaki gips? - zdziwiła się ta 
        pani. - On nie miał żadnego 
        złamania, tylko opuchliznę. To 
        starość. Powinien iść do domu 
        starców. 
          Po paru tygodniach zadzwoniła 
        do mnie sympatyczna pani z 
        innego działu "Społem", oburzona 
        na tamte koleżanki. Samochodem 
        przywiozły z Jeleniej Góry pana 
        Floriana, który mieszka sam, i 
        zostawiły. Przez tydzień nikt 
        się u niego nie pokazał. 
          - Pan Florian prosi o pomoc 
        pani zięcia - powiedziała miła 
        pani ze "Społem". 
          Odtąd Tomek i młodzi 
        przyjaciele pana Floriana z 
        Piastowa objęli nad nim opiekę. 
          Prześwietlenie wykazało 
        pęknięcie kości biodrowej. Po 
        długich korowodach udało się 
        dostać skierowanie do szpitala. 
        Odwiózł pana Floriana Tomek. 
          - Nie było u niego windy - 
        opowiadał - musiał oparty mocno 
        na moim ramieniu zeskakiwać 






        stopień po stopniu z czwartego 
        piętra. Ale on się ze wszystkim 
        godzi. Jest taki ufny. 
        Zostawiłem go w korytarzu na 
        wózku. Poszedłem rozmawiać z 
        lekarzami. A on siedział sobie i 
        czekał. On chyba nigdy nie traci 
        cierpliwości. I w końcu go nie 
        przyjęli. Powiedzieli, że trzeba 
        w domu podleczyć nogę przed 
        operacją. Zapisali lekarstwo, 
        którego i tak nie można dostać. 
        Postaram się w kościele. To już 
        trzeci szpital. Oburzające, jak 
        go wypychają!
          Do akcji włączyli się 
        piastowianie. Poszli z koniakiem 
        do ordynatora innego szpitala. I 
        podobno pan Florian ma być 
        wkrótce przyjęty. 
          Sobota, za kilka dni Wigilia. 
        Proponuję Mironowi, żebyśmy 
        odwiedzili pana Floriana. 
        Zamawiam taksówkę. Miron 
        wyskakuje po zakupy. Wraca z 
        ciężką torbą. 
          - Miód, jabłka, sery, ciasta. 
        Wszystkiego dużo - mówi - ciast 
        po kilogramie, żeby miał dla 
        siebie i do częstowania. Piernik 
        i sernik, do rymu. 
          Znowu wybiega. Wraca. Targa 
        dwie choinki. Jedną dla mnie, 
        drugą dla pana Floriana. 
          Wychodzimy. Ja idę po schodach 
        niepewnie, z choinką. Miron z 
        torbami. 
          Od pewnego czasu pod moimi 
        drzwiami zadomowił się 
        biało_szary kotek bez ogona. 
        Sypia pod kaloryferem. Dajemy mu 
        mleko i jedzenie. Niełasy. Nie 
        ucieka. Pogłaskać się nie da. 
        Ale przyjemnie, że jest. 
          My na schodach, a tu jakaś 
        baba go wygania:
          - Trzeba stąd wyrzucić tego 
        kota! Śmierdzi od niego. Cały 
        smród idzie do mnie do góry. 
          My milczymy. Bo jak zadzierać 
        z sąsiadką?
          - Zawołaj go z powrotem - 
        mówię do Mirona na dole po 
        odejściu tamtej. 
          - E, nie, bo ona go znowu 






        wygoni. 
          Pan Florian przykuśtykał z 
        krzesełkiem, żeby nam otworzyć. 
        Potem usiadł w fotelu z nogą na 
        łóżku. 
          Miron wynosi choinkę na 
        balkon. Pewnie tam zostanie, bo 
        zapomniał wziąć od sprzedawcy 
        podstawkę. 
          - Jak to się stało, panie 
        Florianie? - pytam. 
          - Ano, taka górka. Spadło się. 
        A mogłem jeszcze prześcignąć 
        młodych. Najgorszy ten ból. Sen 
        nie przychodzi. Ratuje mnie 
        telewizja. Słucham od szóstej 
        rano. 
          Potem dowiedziałam się od 
        Mirona, że telewizor jest 
        ogromny. Największy, jaki można 
        dostać w Warszawie. 
          - A ze szpitala nici - mówi 
        pan Florian. - Była siostra. 
          - Pielęgniarka? - pytam. 
          - Nie, moja rodzona. 
        Powiedziała, że trzeba dać 
        dziesięć tysięcy. Ja bym nawet 
        dał. Ale jak? I że najlepiej do 
        domu starości. A na Wigilię 
        żebym do Piastowa nie jechał, 
        bo benzyna droga. 
          - Ale przecież to oni pana 
        zapraszają! To ich benzyna - 
        wykrzykuje Miron - jak chcą!
          - Ile pana siostra ma lat? - 
        pytam. 
          - Starsza ode mnie. 
          - Aha. 
          - Niech pan z nią w ogóle nie 
        mówi o tych sprawach - doradza 
        Miron. - Niech pan jej powie: 
        "ja jestem zmęczony moją 
        chorobą. Mówmy o Glempie, o 
        choince."
          U pana Floriana wiszą portrety 
        obu prymasów - Wyszyńskiego i 
        Glempa. 
          - A katolicy przyszli do pana? 
        - pyta Miron. 
          - Siostra przyniosła mi 
        szlafrok. 
          - Pana siostra?
          - Nie. Zakonna. 
          - Ten tydzień po przyjeździe 
        ja byłem bardzo potrzebujący. 






        Miałem tylko trochę kaszy i 
        ryżu. Jakoś się przeżyło. Z 
        sąsiedztwem tu niezbyt. Ta jedna 
        i druga ciągle stukają do mnie. 
        Mówią, że ja mam warsztat i 
        hałasuję. To już wolałem się do 
        takich osób nie zwracać.
          Przypomniałam sobie, że Tomek 
        któregoś dnia wstąpił do jednej 
        z tych sąsiadek. Opowiadał, że 
        mieszkanie wycackane. Ona w 
        jedwabnej koszuli i różowym 
        szlafroku. Wygadywała na pana 
        Floriana, że od niego wyleciała 
        chmara moli i ją pogryzły. 
          Pan Florian jest człowiekiem 
        cichym, flegmatycznym. Ostatnim, 
        którego można by pomówić o 
        powodowanie hałasu. Szanuje 
        przepisy. Telewizor ścisza 
        punktualnie o dwudziestej 
        drugiej. I ani śladu warsztatu. 
        Więc czego chcą od niego te 
        baby? W tramwaju, w drodze 
        powrotnej, doszliśmy z Mironem 
        do wniosku, że pan Florian, taki 
        półświęty, nie ma przywar, które 
        dokuczałyby bliźnim. Wobec tego 
        bliźni takie przywary wymyślili. 
        A teraz go za nie gnębią. 
          Florian nie ma pretensji do 
        nikogo i nie ma potrzeb. I tym 
        właśnie najbardziej drażni 
        sąsiadki. Pod kuchnią obierzyny. 
        To jest zgroza dla sąsiadki obok 
        (tej, co powiedziała, że mole 
        wyfrunęły od pana Floriana). Ona 
        się boi tych obierzyn, tego 
        robactwa. Pokazuje anonim, który 
        rzekomo Florian na nią napisał. 
        Ordynarne słowa, których on 
        nigdy nie używa. Pogróżki, że 
        wywiesi na klatce schodowej jej 
        zdjęcie nago. Ona sama 
        oczywiście pracowicie to 
        napisała. Podała Tomkowi tę 
        kartkę z obleśną zalotnością. 
        Pod panem Florianem para 
        starców, która zaczaja się na 
        niego z kijem na klatce 
        schodowej za rzekome hałasy. Oni 
        chcą go po prostu wyrzucić z 
        tego domu. Przeszkadza im swoją 
        abnegacją, którą my nazywamy 
        świętością. 






          Od czasu tych szykan i choroby 
        - to pierwsza choroba w jego 
        życiu - pan Florian w pełni 
        odkrył zło. On, który tak wiele 
        ludziom pomagał, myślał, że inni 
        też są tacy. Myślał, że wszystko 
        można załatwić. Że jak ktoś jest 
        chory, to po prostu idzie do 
        szpitala. A tu spotkał się z 
        niewdzięcznością, podłością. 
        Jest tym zdziwiony. Ale 
        równocześnie pozbawiony 
        pretensji. 
          - Niech pan będzie spokojny, 
        panie Florianie - mówię. - 
        Pytałam Anię. Ze szpitalem 
        wszystko w porządku. Powinno być 
        miejsce za kilka dni. 
          - Ano, tak. Był tu jeden 
        lekarz ze szpitala. I też tak 
        powiedział. 
          - A z pana biura nie 
        przychodzili więcej?
          - Były z socjalnego. 
        Powiedziały, że trzeba odnowić. 
          - Co - wykrzyknął Miron - 
        odnowić, teraz! Po kiego diabła! 
        A gdzie pan ma się podziać?
          - Dziękuję ślicznie, dziękuję 
        ślicznie! - żegnał nas pan 
        Florian odprowadzając do drzwi z 
        krzesełkiem. 
          - Jak on wygląda? - zapytałam 
        na ulicy. 
          - Można by go malować jako 
        Archanioła Gabriela na starość. 
        Chudy. Długie białe włosy, 
        szczecina. 
          - Dla mnie jest taki jak 
        zawsze. Może dlatego, że nie 
        widzę... Te siostry z Piwnej 
        mogłyby mu częściej przynosić 
        obiady niż raz na tydzień. 
        Dobrze, że dały mu szlafrok. 
          Szliśmy w milczeniu. Myślałam 
        o sprawie pana Floriana. Czy ten 
        szpital naprawdę pewny? Wątpię. 
        Po dwóch miesiącach wszystko 
        znalazło się w punkcie zerowym. 
          Zaczął padać deszcz ze 
        śniegiem. Kiedyśmy weszli do 
        mojej bramy, kotek siedział 
        przed dyżurką dozorczyni. 
          - Może go zawołać? - 
        zapytałam. 






          - Nie trzeba kota kołować. Ta 
        baba go wypędzi. 
        
          Portfel
        
          W roku 1947, kiedy mieszkałam 
        we Wrzeszczu, chodziłam jeszcze 
        na samotne spacery. Najbardziej 
        lubiłam Jaśkową Dolinę. Ulica 
        kończyła się podwójnym rzędem 
        żywopłotu, a za nim prawdziwą 
        doliną. Stał tam tylko jeden 
        jasny dom ze szpiczastym 
        czerwonym dachem. Należał do 
        Związku Kolejarzy. Często 
        dolatywało stamtąd dudnienie 
        dętej orkiestry. Dookoła wzgórze 
        porośnięte trawą i gęsto 
        popstrzone makami. 
          Kiedy myślę o utraconych 
        samotnych spacerach, za tym 
        spacerem i za tym widokiem 
        tęsknię najbardziej. 
          Któregoś dnia tamtego roku, 
        chyba w czerwcu, skradziono mi w 
        tramwaju portfel. Było w nim 
        trochę pieniędzy, dowód osobisty 
        i rodzinne fotografie. 
        Najbardziej zmartwiła mnie 
        utrata portfela i tych 
        fotografii. Portfel był z 
        cielęcej skóry, przedwojenny, 
        przeżył ze mną okupację. Z 
        wyrabianiem nowego dowodu 
        zwlekałam, w nadziei, że 
        złodziej dokument odeśle. 
          Pewnej niedzieli, może 
        dziesięć dni po tej kradzieży, 
        padał deszcz. Potem się 
        rozjaśniło. Zapragnęłam zobaczyć 
        moją dolinę. 
          Szłam powoli Jaśkową Doliną, 
        dość ponuro wyglądającą ulicą. 
        Patrzałam pod nogi, bo miałam 
        już wtedy poważne kłopoty ze 
        wzrokiem. Nagle tuż przed sobą 
        zobaczyłam w błocie coś, co 
        trochę przypominało brunatną 
        żabę. Ale było płaskie i 
        zupełnie nieruchome. Schyliłam 
        się. Podniosłam - portfel. 
        Stanęłam zdumiona, był zupełnie 
        podobny do mojego. Otworzyłam - 
        dowód osobisty, mój dowód, 
        fotografie! Stałam z ubłoconym 






        portfelem w ręku kompletnie 
        oszołomiona. 
        
          Rok 1981. Już prawie od 
        trzydziestu lat znowu, jak przed 
        wojną, mieszkam w Warszawie. 
        Ciągle noszę ten stary portfel. 
        Tylko fotografii przybyło - 
        córki, zięcia, wnuczki. 
          Znowu czerwiec. Ulewa. 
        Wybieram się z panem Florianem 
        do Polskiego Związku 
        Niewidomych. Tam pani Zofia 
        Kucówna nagrywa dziś moje 
        wiersze dla biblioteki Związku. 
        Więc ja do niej z kwiatami. 
          Wychodzimy z domu pod wielkim 
        parasolem pana Floriana. Ale na 
        ulicy czuję, że coś nie jest w 
        porządku. 
          - Panie Florianie, czy ja mam 
        dwa jednakowe buty?
          - Niezupełnie. Jeden ma taki 
        jak gdyby lufcik, a drugi 
        gładki. 
          - Ojej, musimy wrócić. 
          Coś się nie uda - pomyślałam 
        ponuro. 
          Kiedy znaleźliśmy się w PZN-ie 
        z ociekającymi wodą goździkami i 
        ociekającym parasolem, w salach, 
        zakamarkach i korytarzach studia 
        panowała zupełna cisza. 
          - No tak - powiedziałam - 
        widocznie nagranie odwołane, a 
        mnie nie zawiadomili. 
          - Ale tam słychać jakąś osobę 
        - wyszeptał pan Florian i 
        pociągnął mnie korytarzem. 
          Otworzył drzwi, a wtedy jakiś 
        mężczyzna zawołał: 
          - Proszę państwa, jak tak 
        można! Przeszkadzacie we własnej 
        poezji. - Wpakowaliśmy się 
        prosto do studia, gdzie właśnie 
        odbywało się nagranie. 
          Potem wszystko potoczyło się 
        gładko. Zaprowadzono nas, gdzie 
        trzeba. Słuchałam moich wierszy 
        w pięknym wykonaniu pani 
        Kucówny. Wreszcie zjawiła się 
        ona sama. Przyjęła mokre kwiaty. 
        I pogawędziłyśmy mile. 
          Powrót. Wciąż ulewa. W 
        tramwaju nieprawdopodobny tłok. 






        Nie ma mowy o dotarciu do 
        miejsca dla inwalidy. Czuję, że 
        moja torba przewieszona przez 
        ramię przesuwa się do tyłu. 
        Ogarnia mnie niepokój. Chwytam 
        ją. Zamek pół rozsunięty. Wsuwam 
        rękę. Portfela nie ma. 
          - Panie Florianie, ukradli mi 
        portfel! Panie Florianie, może 
        tu gdzieś leży?
          - Nie leży nigdzie. 
          Nikt nawet się nie obejrzał 
        ani nie odezwał. 
          Wróciłam do domu bardzo 
        zdenerwowana. Kilkaset złotych - 
        pal licho. Ale legitymacje, mój 
        ukochany portfel i te 
        fotografie. 
          Po godzinie dzwonek. 
          - Kto tam?
          - Milicja. Czy pani może coś 
        zgubiła?
          - Tak, tak!
          - A może pani ukradli?
          - Tak, tak, portfel. 
          Dłuższa rozmowa. Spisanie 
        protokołu. Portfel jest. A w nim 
        legitymacje i fotografie. 
          - Udało nam się złapać tego 
        typa. Miał kilka portfeli - mówi 
        milicjant - ma dwadzieścia osiem 
        lat, recydywista. 
          - Ojej, to okropne. Ale tak 
        szybko?
          - Musiał wpaść zaraz po pani 
        kradzieży. 
          No tak - pomyślałam gładząc 
        mój portfel - na pewno się o 
        niego potknął. Ten portfel był 
        tyle lat ze mną. I, jak by 
        powiedział Klimuszko, jest tak 
        bardzo mną napromieniowany, że 
        musi do mnie wracać. 
        
          Jesień
        
          W czasach najwyższych napięć, 
        może dla odprężenia, ludzie 
        zajmują się nieraz drobiazgami. 
        Przytrafiło nam się to w czasie 
        stanu wojennego z "Jesienią". 
          Siedzę z Anią na kanapie w 
        moim pokoju i rozmawiamy o 
        okresie jej wyprowadzki z Hożej, 
        kiedy wyszła za mąż. 






          - Takeście wszystko łapali... 
        - mówię. - I wielką wazę 
        biało_granatową, zawsze tu 
        stała. A co z nią teraz?
          - Rozleciała się całkiem. Kot 
        ją tak urządził. - Po chwili 
        Ania prostuje ze śmiechem: - No, 
        właściwie nie kot, tylko twój 
        kochany Miron. 
          - Widzisz, a u mnie stałaby 
        pewnie do śmierci. Najbardziej 
        było mi żal "Jesieni" - mówię. 
          "Jesień" to obraz, który 
        dostałam od Stefana we 
        Wrzeszczu, w pierwszych latach 
        po wojnie, jeszcze w naszych 
        dobrych małżeńskich czasach. 
        Wisiał w poniemieckim salonie na 
        tapecie o gobelinowym wzorze, 
        nad pokrytą gobelinem kanapą. 
        Pamiętam lekko ośnieżone pnie 
        drzew i korony z resztkami 
        rdzawych i żółtawych liści. 
          - Nie wiedziałam, że ci tak na 
        tym obrazie zależało - mówi 
        Ania. - Mogę ci zwrócić w każdej 
        chwili za inny. No, bo 
        chciałabym mieć jakiś obraz z 
        domu. Może za "Park w Oliwie" 
        Matyldy. - (Matylda to moja 
        ciotka.)
          - No, nie. Dostałam go od niej 
        w prezencie. 
          - Albo "Spichlerz gdański". 
          - Telewizorowy straciłby bez 
        niego charakter. 
          - To zostaje "Morze i plaża z 
        budką kąpielową" Władka B. 
          Zgodziłam się. 
          Ania wyszła. Wieczorem pojawił 
        się Stefan i Miron. 
        Opowiedziałam im o "Jesieni". 
        Przypomniałam Stefanowi, że 
        przywiózł ją z Lęborka. Kupił od 
        Niemki. On pamięta, że ze 
        Słupska. Możliwe. Obaj z Mironem 
        mówią, że u Ani i Tomka tego 
        obrazu nie widzieli. 
          - Trzeba będzie sprawdzić - 
        rozważa Miron - czy ci się 
        opłaca wymienić. 
          Nowy Rok. Jesteśmy u Anki i 
        Tomka. Ja odpoczywam w pokoju 
        Justyny. A kiedy wracam do 
        dużego, okazuje się, że Miron 






        rozkręcił intrygę z obrazem. 
        Wyszło na jaw, że "Jesień" 
        leżała kilka lat na szafie. 
        Teraz ją zdjęli i oglądają. 
          Tomek najpierw powiedział, że 
        mu się nie podobała, a "Budka 
        kąpielowa" Władka B. lepiej. Ale 
        kiedy Miron zaczął chwalić, że 
        bardziej konkretna, chociaż 
        bardziej przypomina zimę niż 
        jesień, Tomkowi się nagle 
        spodobała. Stefan jako nabywca 
        milczał skromnie. Ania mówiła, 
        że ją szalenie lubi. 
          - No to, Jadzia - powiedział 
        Miron - zabieramy ją na Hożą. A 
        jak dostaną mieszkanie, to im 
        wymienisz, dobrze?
          - No, dobrze, na jakiś czas. 
        Potem możemy się znowu wymieniać 
        tą "Budką" i "Jesienią". Trzeba 
        się zbierać. Pamiętajcie o 
        godzinie milicyjnej. 
          - Musisz teraz brać ten obraz? 
        - zapytał Stefan. 
          Miron złapał obraz. 
          - Ona musi - śmiał się. - 
        Bierzemy! 
          Przymierzyli go na ścianie w 
        sieni. Podobno do wind bardzo 
        pasował. Na ulicy Stefan odebrał 
        go Mironowi. Niósł i narzekał, 
        że niewygodny. 
          W domu, w telewizorowym Stefan 
        zdjął Władka B. i na tym samym 
        gwoździu powiesił "Jesień". B. 
        ma zostać dostarczony na 
        Chłodną, będzie czekał na 
        szafie. 
          Stefan zabrał się do 
        reperowania lampek od choinki. 
        Bez skutku. Sądząc po odgłosach, 
        obraz został powieszony gdzieś w 
        pobliżu choinki. 
          Niedzielny wieczór. Ulewny 
        deszcz. Warszawa pełna milicji i 
        wojska. Telefon głuchy. Jestem 
        sama w domu. Nagle przypominam 
        sobie tę trochę absurdalną 
        historię - walkę niewidomej o 
        obraz. Mam ochotę tej mojej 
        odzyskanej "Jesieni" dotknąć. 
        Tylko jak? Choinka... gałęzie... 
        bombki... rozdzwoniły się, jedna 
        bombka spada. Sunę dłonią po 






        ścianie - duża fotografia matki 
        i ojca. Więc gdzie ta "Jesień"? 
        Włażę na fotel, macam wyżej. 
        Jest duży obraz, na pewno ten. 
        Wodzę palcami po zakurzonym 
        szkle. Wydaje mi się, że 
        wyczuwam zarysy pni, gałęzi. I 
        tę rdzawość i żółtość widzę w 
        wyobraźni, jak "Słoneczniki" Van 
        Gogha nad moim tapczanem. 
          I nagle odczułam, że ta 
        "Jesień" zupełnie odmieniła 
        pokój. Że stanowi całość z 
        młodym Beethovenem w złotych 
        ramach, ze "Spichlerzem 
        gdańskim", z holenderskimi 
        talerzami na ścianach. I że jest 
        temu wnętrzu bardziej potrzebna 
        od telewizora. 
        
          List
        
          Przed wojną, jako młoda 
        dziewczyna zbierałam listy i 
        chowałam do dużego pudła po 
        czekoladkach. To pudło zabrałam 
        ze sobą do getta. Ale kiedy z 
        getta uciekłam i rodzice 
        przesłali mi przez wachę moje 
        rzeczy, o pudle nie myśleli. I 
        listy zaginęły w getcie. Po 
        wojnie miałam niechęć do 
        wszelkiego gromadzenia. Każdy 
        list darłam natychmiast i 
        wyrzucałam. To trwało wiele lat. 
        W osiemdziesiątym roku Ania 
        opróżniła w moim biurku malutką 
        szufladkę, w której trzymała 
        jakieś szpargały. 
          - W sam raz na listy - 
        powiedziała. 
          I to zdecydowało. Zaczęłam 
        zbierać listy na nowo. 
          Niedawno otrzymałam wiadomość 
        o śmierci mojej najbliższej 
        przyjaciółki, Hanki S., 
        zamieszkałej w Brazylii. To były 
        ciężkie dni. Pokazywałam 
        wszystkim fotografię Hanki, 
        czarnowłosej piękności. Prosiłam 
        Tomka, żeby odszukał w szufladce 
        jej listy. Znalazł tylko dwa, z 
        osiemdziesiątego roku. Zła byłam 
        na siebie, że poprzednie 
        wyrzuciłam. Oba listy były 






        bardzo krótkie, jak zwykle listy 
        Hanki. W pierwszym donosiła, że 
        zamierza się wybrać do mnie do 
        Polski. W drugim przyjazd 
        odwoływała. Pisała o złym stanie 
        zdrowia i o inflacji w Brazylii. 
        To było wszystko. Ale wydawało 
        mi się niemożliwe, żeby z tego 
        ostatniego okresu życia Hanki 
        nie dotarło do mnie ani jedno 
        jej słowo. 
        
          Jest ciepły kwietniowy dzień 
        1983 roku. Siedzę w kuchni przy 
        obiedzie. Pani Hela nalewa mi 
        zupę, podaje drugie danie. Przy 
        kompocie mówi:
          - Jakiś list do pani od 
        Albenity Careni z Brazylii. 
          - Ale ja nie znam żadnej 
        Albenity Careni. 
          Pani Hela prawdopodobnie 
        wzrusza ramionami. 
          - Co ja poradzę? Tu tak 
        napisane. - I otwiera kopertę. - 
        Tu list po francusku - mówi - a 
        tu drugi w kopercie. Na odwrocie 
        nadawca: Hanna S. 
          Poczułam, że blednę. 
          - To... to może przeczytam 
        później - powiedziałam. 
          - Jak pani chce. 
          Niemożliwość samodzielnego 
        przeczytania listu... Bardzo mi 
        to ciąży. 
          Po południu przyszedł Tomek. 
        Poprosiłam go o przeczytanie 
        tych listów. 
          Albenita Careni donosiła, że 
        jest malarką, przyjaciółką 
        Hanki, z którą dzieliła 
        pracownię. Niedawno w szufladzie 
        Hanki znalazła list do mnie, 
        który przesyła. List był z 27 
        września 1982 roku. Hanka 
        pisała:
          "Jadziuniu!
          Dziś dzień twoich urodzin. 
        Zaniechałyśmy zwyczaju składania 
        sobie życzeń, bo w naszym wieku 
        to nie ma sensu. Ale ja i tak 
        pamiętam. Obchodzisz te urodziny 
        z Twoimi bliskimi w stanie 
        wojny. To brzmi okropnie. Ale 
        pocieszam się, że to jednak nie 






        jest tamta wojna ani okupacja. 
        Mówię "pocieszam się", a 
        przecież niewiele już dla mnie 
        znaczy to słowo, bo ja muszę już 
        wkrótce odejść. Krążę między 
        kliniką a domem, coraz słabsza. 
        Życie ze mnie wycieka. Jak długo 
        można żyć z jednym płucem, które 
        ledwie już funkcjonuje?
          Nie umiem pisać długich i 
        składnych listów. Może ten 
        będzie dłuższy niż zwykle. Ale 
        nie składny. Chcę z Tobą 
        pogadać, jak kiedyś na 
        Filtrowej, kiedy patrzyłyśmy na 
        topolę za oknem. Myślę o 
        szczęściu. Pamiętasz "Drogę do 
        szczęścia" Bertranda Russella? 
        Naszą ulubioną książkę?
          Tak, Russell nauczył mnie 
        zachowywać pogodę ducha. Ale nie 
        mógł zatrzeć ukrytej we mnie 
        melancholii. Pamiętasz Kazimierz 
        po maturze? Ludzie uważali, że 
        to najszczęśliwszy okres naszego 
        życia. Chichotałyśmy prawie bez 
        przerwy. Jednak chwilami 
        ogarniał mnie spleen. Może 
        dlatego, że nie rozstawałam się 
        z pompką, której musiałam 
        używać, kiedy napadały mnie 
        duszności. Ta skłonność do 
        melancholii przejawiała się też 
        w dziwnych u tak młodej 
        dziewczyny stanach kontemplacji. 
        Pamiętasz, kiedyś w 
        kutrze na morzu mówiłaś do mnie. 
        A ja nie mogłam się odezwać. Nie 
        mogłam wydobyć z siebie ani 
        słowa.
          Teraz, kiedy jestem starą 
        kobietą, myślę o mojej dawnej 
        urodzie. Co ona mi dała? Nosiłam 
        ją jak płaszcz, pod którym kryły 
        się wszystkie bóle i cierpienia 
        życia. Pamiętasz, jak 
        odwiedziłaś mnie w getcie? 
        Leżałam w łóżku z pompką przy 
        ustach. Dusiłam się w obskurnym 
        pokoju. 
          Kiedy mieszkaliśmy na 
        Brzozowej i Ryśka zabrali z 
        ulicy, patrzyłam w lustro na 
        moją twarz z niechęcią. Twarz 
        bezsensownie ładną, jak 






        bezsensowna była wtedy dla mnie 
        pogoda. 
          Jadziuniu, jest jeszcze coś, o 
        czym nie pisałam Ci nigdy - moja 
        polska dusza w Brazylii. To było 
        bardzo trudne. Przez pierwsze 
        lata piłam, żeby zagłuszyć w 
        sobie nostalgię. Tropik nie ma 
        nic wspólnego z łagodnym 
        spleenem jesieni, który tak 
        bardzo kochałam. Oczywiście 
        powoli przywykłam. Pomógł mi 
        Sylwek, który był dla mnie 
        bardzo dobry. I malowanie. 
        Brazylia jest rajem dla 
        artystów. Ale ja pragnęłam 
        jaskrów na łące, niezapominajek 
        nad strumykiem, kasztanów. 
          Nie posłałam ci nigdy swojego 
        obrazka. Bo one mnie samej 
        wydają się obce. 
          Kiedy ma się tak mało czasu 
        jak ja, chętnie błądzi się we 
        wspomnieniach. Dosłownie błądzi, 
        bo nie mają one nic wspólnego z 
        chronologią. Ale z tobą bardzo 
        wiele. 
          Widzę nas w jakiś 
        przedwiosenny dzień na Kolonii 
        Profesorskiej. Mamy na sobie 
        granatowe płaszczyki z szarymi 
        futrzanymi kołnierzykami i 
        berety. Schodzimy po schodkach. 
        Przystajemy przed sztachetami 
        małych domków, Dotykamy pąków, 
        które za chwilę się rozwiną. 
        Dlaczego to pamiętam? Może 
        dlatego, że to taki ostry 
        kontrast z moją rzeczywistością. 
        Wtedy przed nami było jeszcze 
        wszystko. 
          Nie chcę Cię nudzić, 
        Jadziuniu. Ten wieczór przed 
        maturą na tarasie na Filtrowej, 
        z zapatrzeniem w gwiazdy, na 
        pewno i Ty w sobie nosisz. Ale 
        chcę Ci przypomnieć coś, o czym 
        może już zapomniałaś. Pamiętasz, 
        jak we dwie chodziłyśmy na 
        kielicha do baru 
        "Aleksandrówka", chyba na placu 
        Zbawiciela? Albo do 
        dorożkarskiej knajpy na Karowej? 
        Krył się w tych wyprawach 
        zakazany urok. I to były jedne z 






        moich najpiękniejszych przeżyć. 
        Więc wydaje mi się teraz, że tam 
        jesteśmy. Że mechaniczna muzyka 
        wygrywa jakieś tango. A ja 
        podnoszę kieliszek za Twoje 
        zdrowie. 
          Żegnaj, zawsze Twoja Hanka."
        
          Jestem na Bołtucia. Ania i 
        Tomek słuchają "Listu" z taśmy. 
        Tomek mówi:
          - Szkoda, że ten list nie 
        istnieje i że nie mogłem ci go 
        przeczytać. Ale dlaczego go 
        napisałaś?
          - Na pewno nie wiem. Ale był 
        mi bardzo potrzebny. Pragnęłam 
        wypełnić pustkę. Pisałam go jej 
        słowami. I wydawało mi się, że 
        tym listem potrafię ocalić 
        chociaż iskierkę jej życia. 


